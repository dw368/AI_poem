将进酒::李白::君不见，黄河之水天上来，奔流到海不复回。君不见，高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我倾耳听。钟鼓馔玉不足贵，但愿长醉不复醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼儿将出换美酒，与尔同销万古愁。
水调歌头·明月几时有::苏轼::丙辰中秋，欢饮达旦，大醉，作此篇，兼怀子由。明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。
桃花源记::陶渊明::晋太元中，武陵人捕鱼为业。缘溪行，忘路之远近。忽逢桃花林，夹岸数百步，中无杂树，芳草鲜美，落英缤纷，渔人甚异之。复前行，欲穷其林。林尽水源，便得一山，山有小口，仿佛若有光。便舍船，从口入。初极狭，才通人。复行数十步，豁然开朗。土地平旷，屋舍俨然，有良田美池桑竹之属。阡陌交通，鸡犬相闻。其中往来种作，男女衣着，悉如外人。黄发垂髫，并怡然自乐。见渔人，乃大惊，问所从来。具答之。便要还家，设酒杀鸡作食。村中闻有此人，咸来问讯。自云先世避秦时乱，率妻子邑人来此绝境，不复出焉，遂与外人间隔。问今是何世，乃不知有汉，无论魏晋。此人一一为具言所闻，皆叹惋。余人各复延至其家，皆出酒食。停数日，辞去。此中人语云：“不足为外人道也。”既出，得其船，便扶向路，处处志之。及郡下，诣太守，说如此。太守即遣人随其往，寻向所志，遂迷，不复得路。南阳刘子骥，高尚士也，闻之，欣然规往。未果，寻病终，后遂无问津者。
陋室铭::刘禹锡::山不在高，有仙则名。水不在深，有龙则灵。斯是陋室，惟吾德馨。苔痕上阶绿，草色入帘青。谈笑有鸿儒，往来无白丁。可以调素琴，阅金经。无丝竹之乱耳，无案牍之劳形。南阳诸葛庐，西蜀子云亭。孔子云：何陋之有？
爱莲说::周敦颐::水陆草木之花，可爱者甚蕃。晋陶渊明独爱菊。自李唐来，世人甚爱牡丹。予独爱莲之出淤泥而不染，濯清涟而不妖，中通外直，不蔓不枝，香远益清，亭亭净植，可远观而不可亵玩焉。予谓菊，花之隐逸者也；牡丹，花之富贵者也；莲，花之君子者也。噫！菊之爱，陶后鲜有闻。莲之爱，同予者何人?牡丹之爱，宜乎众矣!
沁园春·雪::毛泽东::北国风光，千里冰封，万里雪飘。望长城内外，惟余莽莽；大河上下，顿失滔滔。山舞银蛇，原驰蜡象，欲与天公试比高。须晴日，看红装素裹，分外妖娆。江山如此多娇，引无数英雄竞折腰。惜秦皇汉武，略输文采；唐宗宋祖，稍逊风骚。一代天骄，成吉思汗，只识弯弓射大雕。俱往矣，数风流人物，还看今朝。
满江红·写怀::岳飞::怒发冲冠，凭栏处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲，白了少年头，空悲切！靖康耻，犹未雪。臣子恨，何时灭！驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。
元日::王安石::爆竹声中一岁除，春风送暖入屠苏。千门万户曈曈日，总把新桃换旧符。
木兰诗 / 木兰辞::佚名::唧唧复唧唧，木兰当户织。不闻机杼声，惟闻女叹息。问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。万里赴戎机，关山度若飞。朔气传金柝，寒光照铁衣。将军百战死，壮士十年归。归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。（帖通：贴；惊忙一作：惶；惶火伴通：伙）雄兔脚扑朔，雌兔眼迷离；双兔傍地走，安能辨我是雄雌？
春望::杜甫::国破山河在，城春草木深。感时花溅泪，恨别鸟惊心。烽火连三月，家书抵万金。白头搔更短，浑欲不胜簪。
卜算子·咏梅::毛泽东::读陆游咏梅词，反其意而用之。风雨送春归，飞雪迎春到。已是悬崖百丈冰，犹有花枝俏。俏也不争春，只把春来报。待到山花烂漫时，她在丛中笑。
岳阳楼记::范仲淹::庆历四年春，滕子京谪守巴陵郡。越明年，政通人和，百废具兴。乃重修岳阳楼，增其旧制，刻唐贤今人诗赋于其上。属予作文以记之。予观夫巴陵胜状，在洞庭一湖。衔远山，吞长江，浩浩汤汤，横无际涯；朝晖夕阴，气象万千。此则岳阳楼之大观也，前人之述备矣。然则北通巫峡，南极潇湘，迁客骚人，多会于此，览物之情，得无异乎?若夫淫雨霏霏，连月不开，阴风怒号，浊浪排空；日星隐耀，山岳潜形；商旅不行，樯倾楫摧；薄暮冥冥，虎啸猿啼。登斯楼也，则有去国怀乡，忧谗畏讥，满目萧然，感极而悲者矣。至若春和景明，波澜不惊，上下天光，一碧万顷；沙鸥翔集，锦鳞游泳；岸芷汀兰，郁郁青青。而或长烟一空，皓月千里，浮光跃金，静影沉璧，渔歌互答，此乐何极！登斯楼也，则有心旷神怡，宠辱偕忘，把酒临风，其喜洋洋者矣。嗟夫！予尝求古仁人之心，或异二者之为，何哉？不以物喜，不以己悲；居庙堂之高则忧其民；处江湖之远则忧其君。是进亦忧，退亦忧。然则何时而乐耶？其必曰：“先天下之忧而忧，后天下之乐而乐”乎。噫！微斯人，吾谁与归？时六年九月十五日。
长恨歌::白居易::汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鼙鼓动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋地转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开日，秋雨梧桐叶落时。西宫南内多秋草，落叶满阶红不扫。梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王辗转思，遂教方士殷勤觅。排空驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥渺间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起徘徊，珠箔银屏迤逦开。云鬓半偏新睡觉，花冠不整下堂来。风吹仙袂飘飘举，犹似霓裳羽衣舞。玉容寂寞泪阑干，梨花一枝春带雨。含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。惟将旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。
关雎::佚名::关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。
醉翁亭记::欧阳修::环滁皆山也。其西南诸峰，林壑尤美，望之蔚然而深秀者，琅琊也。山行六七里，渐闻水声潺潺而泻出于两峰之间者，酿泉也。峰回路转，有亭翼然临于泉上者，醉翁亭也。作亭者谁？山之僧智仙也。名之者谁？太守自谓也。太守与客来饮于此，饮少辄醉，而年又最高，故自号曰醉翁也。醉翁之意不在酒，在乎山水之间也。山水之乐，得之心而寓之酒也。若夫日出而林霏开，云归而岩穴暝，晦明变化者，山间之朝暮也。野芳发而幽香，佳木秀而繁阴，风霜高洁，水落而石出者，山间之四时也。朝而往，暮而归，四时之景不同，而乐亦无穷也。至于负者歌于途，行者休于树，前者呼，后者应，伛偻提携，往来而不绝者，滁人游也。临溪而渔，溪深而鱼肥。酿泉为酒，泉香而酒洌；山肴野蔌，杂然而前陈者，太守宴也。宴酣之乐，非丝非竹，射者中，弈者胜，觥筹交错，起坐而喧哗者，众宾欢也。苍颜白发，颓然乎其间者，太守醉也。已而夕阳在山，人影散乱，太守归而宾客从也。树林阴翳，鸣声上下，游人去而禽鸟乐也。然而禽鸟知山林之乐，而不知人之乐；人知从太守游而乐，而不知太守之乐其乐也。醉能同其乐，醒能述以文者，太守也。太守谓谁？庐陵欧阳修也。
小石潭记::柳宗元::从小丘西行百二十步，隔篁竹，闻水声，如鸣珮环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。潭中鱼可百许头，皆若空游无所依。日光下澈，影布石上，佁然不动；俶尔远逝，往来翕忽。似与游者相乐。潭西南而望，斗折蛇行，明灭可见。其岸势犬牙差互，不可知其源。坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。同游者：吴武陵，龚古，余弟宗玄。隶而从者，崔氏二小生：曰恕己，曰奉壹。
清明::杜牧::清明时节雨纷纷，路上行人欲断魂。借问酒家何处有，牧童遥指杏花村。
静夜思::李白::床前明月光，疑是地上霜。举头望明月，低头思故乡。
念奴娇·赤壁怀古::苏轼::大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。江山如画，一时多少豪杰。遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。
天净沙·秋思::马致远::枯藤老树昏鸦，小桥流水人家，古道西风瘦马。夕阳西下，断肠人在天涯。
春日::朱熹::胜日寻芳泗水滨，无边光景一时新。等闲识得东风面，万紫千红总是春。
卜算子·咏梅::陆游::驿外断桥边，寂寞开无主。已是黄昏独自愁，更著风和雨。无意苦争春，一任群芳妒。零落成泥碾作尘，只有香如故。
声声慢·寻寻觅觅::李清照::寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。满地黄花堆积。憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！（守着窗儿一作：守著窗儿）
蒹葭::佚名::蒹葭苍苍，白露为霜。所谓伊人，在水一方。溯洄从之，道阻且长。溯游从之，宛在水中央。蒹葭萋萋，白露未晞。所谓伊人，在水之湄。溯洄从之，道阻且跻。溯游从之，宛在水中坻。蒹葭采采，白露未已。所谓伊人，在水之涘。溯洄从之，道阻且右。溯游从之，宛在水中沚。
虞美人·春花秋月何时了::李煜::春花秋月何时了？往事知多少。小楼昨夜又东风，故国不堪回首月明中。雕栏玉砌应犹在，只是朱颜改。问君能有几多愁？恰似一江春水向东流。
茅屋为秋风所破歌::杜甫::八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！(死亦足一作：死意足）
春江花月夜::张若虚::春江潮水连海平，海上明月共潮生。滟滟随波千万里，何处春江无月明！江流宛转绕芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年只相似。不知江月待何人，但见长江送流水。白云一片去悠悠，青枫浦上不胜愁。谁家今夜扁舟子？何处相思明月楼？可怜楼上月徘徊，应照离人妆镜台。玉户帘中卷不去，捣衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沉沉藏海雾，碣石潇湘无限路。不知乘月几人归，落月摇情满江树。
三峡::郦道元::自三峡七百里中，两岸连山，略无阙处。重岩叠嶂，隐天蔽日。自非亭午夜分，不见曦月。至于夏水襄陵，沿溯阻绝。或王命急宣，有时朝发白帝，暮到江陵，其间千二百里，虽乘奔御风，不以疾也。春冬之时，则素湍绿潭，回清倒影。绝巘多生怪柏，悬泉瀑布，飞漱其间，清荣峻茂，良多趣味。每至晴初霜旦，林寒涧肃，常有高猿长啸，属引凄异，空谷传响，哀转久绝。故渔者歌曰：“巴东三峡巫峡长，猿鸣三声泪沾裳。”
过零丁洋::文天祥::辛苦遭逢起一经，干戈寥落四周星。山河破碎风飘絮，身世浮沉雨打萍。惶恐滩头说惶恐，零丁洋里叹零丁。人生自古谁无死？留取丹心照汗青。
白雪歌送武判官归京::岑参::北风卷地白草折，胡天八月即飞雪。忽如一夜春风来，千树万树梨花开。散入珠帘湿罗幕，狐裘不暖锦衾薄。将军角弓不得控，都护铁衣冷难着。瀚海阑干百丈冰，愁云惨淡万里凝。中军置酒饮归客，胡琴琵琶与羌笛。纷纷暮雪下辕门，风掣红旗冻不翻。轮台东门送君去，去时雪满天山路。山回路转不见君，雪上空留马行处。
青玉案·元夕::辛弃疾::东风夜放花千树。更吹落、星如雨。宝马雕车香满路。凤箫声动，玉壶光转，一夜鱼龙舞。蛾儿雪柳黄金缕。笑语盈盈暗香去。众里寻他千百度。蓦然回首，那人却在，灯火阑珊处。
破阵子·为陈同甫赋壮词以寄之::辛弃疾::醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。马作的卢飞快，弓如霹雳弦惊。了却君王天下事，赢得生前身后名。可怜白发生！
江城子·乙卯正月二十日夜记梦::苏轼::十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。
芙蓉楼送辛渐::王昌龄::寒雨连江夜入吴，平明送客楚山孤。洛阳亲友如相问，一片冰心在玉壶。
咏柳 / 柳枝词::贺知章::碧玉妆成一树高，万条垂下绿丝绦。不知细叶谁裁出，二月春风似剪刀。
小池::杨万里::泉眼无声惜细流，树阴照水爱晴柔。小荷才露尖尖角，早有蜻蜓立上头。
钱塘湖春行::白居易::孤山寺北贾亭西，水面初平云脚低。几处早莺争暖树，谁家新燕啄春泥。乱花渐欲迷人眼，浅草才能没马蹄。最爱湖东行不足，绿杨阴里白沙堤。
观沧海::曹操::东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。
滕王阁序::王勃::豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿。临帝子之长洲，得仙人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。（层峦一作：层台；即冈一作：列冈；仙人一作：天人；飞阁流丹一作：飞阁翔丹）披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰迷津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨，雁阵惊寒，声断衡阳之浦。遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人；萍水相逢，尽是他乡之客。怀帝阍而不见，奉宣室以何年？嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔：滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。
春夜喜雨::杜甫::好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。
与朱元思书::吴均::风烟俱净，天山共色。从流飘荡，任意东西。自富阳至桐庐一百许里，奇山异水，天下独绝。水皆缥碧，千丈见底。游鱼细石，直视无碍。急湍甚箭，猛浪若奔。夹岸高山，皆生寒树，负势竞上，互相轩邈，争高直指，千百成峰。泉水激石，泠泠作响；好鸟相鸣，嘤嘤成韵。蝉则千转不穷，猿则百叫无绝。鸢飞戾天者，望峰息心；经纶世务者，窥谷忘反。横柯上蔽，在昼犹昏；疏条交映，有时见日。
曹刿论战::左丘明::十年春，齐师伐我。公将战。曹刿请见。其乡人曰：“肉食者谋之，又何间焉？”刿曰：“肉食者鄙，未能远谋。”乃入见。问：“何以战？”公曰：“衣食所安，弗敢专也，必以分人。”对曰：“小惠未徧，民弗从也。”公曰：“牺牲玉帛，弗敢加也，必以信。”对曰：“小信未孚，神弗福也。”公曰：“小大之狱，虽不能察，必以情。”对曰：“忠之属也。可以一战。战则请从。”（徧同：遍)公与之乘，战于长勺。公将鼓之。刿曰：“未可。”齐人三鼓。刿曰：“可矣。”齐师败绩。公将驰之。刿曰：“未可。”下视其辙，登轼而望之，曰：“可矣。”遂逐齐师。既克，公问其故。对曰：“夫战，勇气也。一鼓作气，再而衰，三而竭。彼竭我盈，故克之，夫大国，难测也，惧有伏焉。吾视其辙乱，望其旗靡，故逐之。”
西江月·夜行黄沙道中::辛弃疾::明月别枝惊鹊，清风半夜鸣蝉。稻花香里说丰年，听取蛙声一片。七八个星天外，两三点雨山前。旧时茅店社林边，路转溪桥忽见。
武陵春·春晚::李清照::风住尘香花已尽，日晚倦梳头。物是人非事事休，欲语泪先流。闻说双溪春尚好，也拟泛轻舟。只恐双溪舴艋舟，载不动许多愁。
游子吟::孟郊::慈母手中线，游子身上衣。临行密密缝，意恐迟迟归。谁言寸草心，报得三春晖。
嫦娥::李商隐::云母屏风烛影深，长河渐落晓星沉。嫦娥应悔偷灵药，碧海青天夜夜心。
游山西村::陆游::莫笑农家腊酒浑，丰年留客足鸡豚。山重水复疑无路，柳暗花明又一村。箫鼓追随春社近，衣冠简朴古风存。从今若许闲乘月，拄杖无时夜叩门。
梅花::王安石::墙角数枝梅，凌寒独自开。遥知不是雪，为有暗香来。
黄鹤楼送孟浩然之广陵::李白::故人西辞黄鹤楼，烟花三月下扬州。孤帆远影碧空尽，唯见长江天际流。
渔家傲·秋思::范仲淹::塞下秋来风景异，衡阳雁去无留意。四面边声连角起，千嶂里，长烟落日孤城闭。浊酒一杯家万里，燕然未勒归无计。羌管悠悠霜满地，人不寐，将军白发征夫泪。
秋词::刘禹锡::自古逢秋悲寂寥，我言秋日胜春朝。晴空一鹤排云上，便引诗情到碧霄。
伤仲永::王安石::金溪民方仲永，世隶耕。仲永生五年，未尝识书具，忽啼求之。父异焉，借旁近与之，即书诗四句，并自为其名。其诗以养父母、收族为意，传一乡秀才观之。自是指物作诗立就，其文理皆有可观者。邑人奇之，稍稍宾客其父，或以钱币乞之。父利其然也，日扳仲永环谒于邑人，不使学。余闻之也久。明道中，从先人还家，于舅家见之，十二三矣。令作诗，不能称前时之闻。又七年，还自扬州，复到舅家问焉。曰：“泯然众人矣。”王子曰：仲永之通悟，受之天也。其受之天也，贤于材人远矣。卒之为众人，则其受于人者不至也。彼其受之天也，如此其贤也，不受之人，且为众人；今夫不受之天，固众人，又不受之人，得为众人而已耶？
无题·相见时难别亦难::李商隐::相见时难别亦难，东风无力百花残。春蚕到死丝方尽，蜡炬成灰泪始干。晓镜但愁云鬓改，夜吟应觉月光寒。蓬山此去无多路，青鸟殷勤为探看。
江雪::柳宗元::千山鸟飞绝，万径人踪灭。孤舟蓑笠翁，独钓寒江雪。
行路难·其一::李白::金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难！行路难！多歧路，今安在？长风破浪会有时，直挂云帆济沧海。
沁园春·长沙::毛泽东::独立寒秋，湘江北去，橘子洲头。看万山红遍，层林尽染；漫江碧透，百舸争流。鹰击长空，鱼翔浅底，万类霜天竞自由。怅寥廓，问苍茫大地，谁主沉浮？携来百侣曾游，忆往昔峥嵘岁月稠。恰同学少年，风华正茂；书生意气，挥斥方遒。指点江山，激扬文字，粪土当年万户侯。曾记否，到中流击水，浪遏飞舟？
望岳::杜甫::岱宗夫如何？齐鲁青未了。造化钟神秀，阴阳割昏晓。荡胸生曾云，决眦入归鸟。会当凌绝顶，一览众山小。
山居秋暝::王维::空山新雨后，天气晚来秋。明月松间照，清泉石上流。竹喧归浣女，莲动下渔舟。随意春芳歇，王孙自可留。
雨霖铃·寒蝉凄切::柳永::寒蝉凄切，对长亭晚，骤雨初歇。都门帐饮无绪，留恋处，兰舟催发。执手相看泪眼，竟无语凝噎。念去去，千里烟波，暮霭沉沉楚天阔。多情自古伤离别，更那堪，冷落清秋节！今宵酒醒何处？杨柳岸，晓风残月。此去经年，应是良辰好景虚设。便纵有千种风情，更与何人说？
浣溪沙·游蕲水清泉寺::苏轼::游蕲水清泉寺，寺临兰溪，溪水西流。山下兰芽短浸溪，松间沙路净无泥，潇潇暮雨子规啼。谁道人生无再少？门前流水尚能西！休将白发唱黄鸡。
江城子·密州出猎::苏轼::老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。
绝句::杜甫::两个黄鹂鸣翠柳，一行白鹭上青天。窗含西岭千秋雪，门泊东吴万里船。
秋夕::杜牧::银烛秋光冷画屏，轻罗小扇扑流萤。天阶夜色凉如水，卧看牵牛织女星。
浣溪沙·一曲新词酒一杯::晏殊::一曲新词酒一杯，去年天气旧亭台。夕阳西下几时回？无可奈何花落去，似曾相识燕归来。小园香径独徘徊。
短歌行::曹操::对酒当歌，人生几何！譬如朝露，去日苦多。慨当以慷，忧思难忘。何以解忧？唯有杜康。青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇？忧从中来，不可断绝。越陌度阡，枉用相存。契阔谈讌，心念旧恩。月明星稀，乌鹊南飞。绕树三匝，何枝可依？山不厌高，海不厌深。周公吐哺，天下归心。
望庐山瀑布::李白::日照香炉生紫烟，遥看瀑布挂前川。飞流直下三千尺，疑是银河落九天。
使至塞上::王维::单车欲问边，属国过居延。征蓬出汉塞，归雁入胡天。大漠孤烟直，长河落日圆。萧关逢候骑，都护在燕然。
生于忧患，死于安乐::孟子及其弟子::舜发于畎亩之中，傅说举于版筑之间，胶鬲举于鱼盐之中，管夷吾举于士，孙叔敖举于海，百里奚举于市。故天将降大任于是人也，必先苦其心志，劳其筋骨，饿其体肤，空乏其身，行拂乱其所为，所以动心忍性，曾益其所不能。人恒过，然后能改；困于心，衡于虑，而后作；征于色，发于声，而后喻。入则无法家拂士，出则无敌国外患者，国恒亡。然后知生于忧患而死于安乐也。
出师表 / 前出师表::诸葛亮::先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中府中，俱为一体；陟罚臧否，不宜异同。若有作奸犯科及为忠善者，宜付有司论其刑赏，以昭陛下平明之理；不宜偏私，使内外异法也。侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下：愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅军事，试用于昔日，先帝称之曰“能”，是以众议举宠为督：愚以为营中之事，悉以咨之，必能使行阵和睦，优劣得所。亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞良死节之臣，愿陛下亲之、信之，则汉室之隆，可计日而待也。臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间：尔来二十有一年矣。先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明；故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。至于斟酌损益，进尽忠言，则攸之、祎、允之任也。愿陛下托臣以讨贼兴复之效，不效，则治臣之罪，以告先帝之灵。若无兴德之言，则责攸之、祎、允等之慢，以彰其咎；陛下亦宜自谋，以咨诹善道，察纳雅言，深追先帝遗诏。臣不胜受恩感激。今当远离，临表涕零，不知所言。
过故人庄::孟浩然::故人具鸡黍，邀我至田家。绿树村边合，青山郭外斜。开轩面场圃，把酒话桑麻。待到重阳日，还来就菊花。
九月九日忆山东兄弟::王维::独在异乡为异客，每逢佳节倍思亲。遥知兄弟登高处，遍插茱萸少一人。
如梦令·常记溪亭日暮::李清照::常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。
孙权劝学::司马光 撰::初，权谓吕蒙曰：“卿今当涂掌事，不可不学！”蒙辞以军中多务。权曰：“孤岂欲卿治经为博士邪?但当涉猎，见往事耳。卿言多务，孰若孤？孤常读书，自以为大有所益。”蒙乃始就学。及鲁肃过寻阳，与蒙论议，大惊曰：“卿今者才略，非复吴下阿蒙！”蒙曰：“士别三日，即更刮目相待，大兄何见事之晚乎！”肃遂拜蒙母，结友而别。
晓出净慈寺送林子方::杨万里::毕竟西湖六月中，风光不与四时同。接天莲叶无穷碧，映日荷花别样红。
鱼我所欲也::孟子及其弟子::鱼，我所欲也；熊掌，亦我所欲也，二者不可得兼，舍鱼而取熊掌者也。生，亦我所欲也；义，亦我所欲也。二者不可得兼，舍生而取义者也。生亦我所欲，所欲有甚于生者，故不为苟得也。死亦我所恶，所恶有甚于死者，故患有所不辟也。如使人之所欲莫甚于生，则凡可以得生者何不用也。使人之所恶莫甚于死者，则凡可以辟患者何不为也！由是则生而有不用也；由是则可以辟患而有不为也。是故所欲有甚于生者，所恶有甚于死者。非独贤者有是心也，人皆有之，贤者能勿丧耳。一箪食，一豆羹，得之则生，弗得则死。呼尔而与之，行道之人弗受；蹴尔而与之，乞人不屑也。万钟则不辩礼义而受之，万钟于我何加焉！为宫室之美，妻妾之奉，所识穷乏者得我与？乡为身死而不受，今为宫室之美为之；乡为身死而不受，今为妻妾之奉为之；乡为身死而不受，今为所识穷乏者得我而为之：是亦不可以已乎？此之谓失其本心。
五柳先生传::陶渊明::先生不知何许人也，亦不详其姓字，宅边有五柳树，因以为号焉。闲静少言，不慕荣利。好读书，不求甚解；每有会意，便欣然忘食。性嗜酒，家贫不能常得。亲旧知其如此，或置酒而招之；造饮辄尽，期在必醉。既醉而退，曾不吝情去留。环堵萧然，不蔽风日；短褐穿结，箪瓢屡空，晏如也。常著文章自娱，颇示己志。忘怀得失，以此自终。赞曰：黔娄之妻有言：“不戚戚于贫贱，不汲汲于富贵。”其言兹若人之俦乎？衔觞赋诗，以乐其志，无怀氏之民欤？葛天氏之民欤？
湖心亭看雪::张岱::崇祯五年十二月，余住西湖。大雪三日，湖中人鸟声俱绝。是日更定矣，余拏一小舟，拥毳衣炉火，独往湖心亭看雪。雾凇沆砀，天与云与山与水，上下一白。湖上影子，惟长堤一痕、湖心亭一点、与余舟一芥、舟中人两三粒而已。到亭上，有两人铺毡对坐，一童子烧酒炉正沸。见余大喜曰：“湖中焉得更有此人？”拉余同饮。余强饮三大白而别。问其姓氏，是金陵人，客此。及下船，舟子喃喃曰：“莫说相公痴，更有痴似相公者！”
七步诗::曹植::煮豆燃豆萁，豆在釜中泣。本是同根生，相煎何太急？（版本一）煮豆持作羹，漉菽以为汁。萁在釜下燃，豆在釜中泣。本自同根生，相煎何太急？（版本二）
题西林壁::苏轼::横看成岭侧成峰，远近高低各不同。不识庐山真面目，只缘身在此山中。
龟虽寿::曹操::神龟虽寿，犹有竟时。螣蛇乘雾，终为土灰。老骥伏枥，志在千里。烈士暮年，壮心不已。盈缩之期，不但在天；养怡之福，可得永年。幸甚至哉，歌以咏志。
口技::林嗣环::京中有善口技者。会宾客大宴，于厅事之东北角，施八尺屏障，口技人坐屏障中，一桌、一椅、一扇、一抚尺而已。众宾团坐。少顷，但闻屏障中抚尺一下，满坐寂然，无敢哗者。遥闻深巷中犬吠，便有妇人惊觉欠伸，其夫呓语。既而儿醒，大啼。夫亦醒。妇抚儿乳，儿含乳啼，妇拍而呜之。又一大儿醒，絮絮不止。当是时，妇手拍儿声，口中呜声，儿含乳啼声，大儿初醒声，夫叱大儿声，一时齐发，众妙毕备。满坐宾客无不伸颈，侧目，微笑，默叹，以为妙绝。未几，夫齁声起，妇拍儿亦渐拍渐止。微闻有鼠作作索索，盆器倾侧，妇梦中咳嗽。宾客意少舒，稍稍正坐。忽一人大呼：“火起”，夫起大呼，妇亦起大呼。两儿齐哭。俄而百千人大呼，百千儿哭，百千犬吠。中间力拉崩倒之声，火爆声，呼呼风声，百千齐作；又夹百千求救声，曳屋许许声，抢夺声，泼水声。凡所应有，无所不有。虽人有百手，手有百指，不能指其一端；人有百口，口有百舌，不能名其一处也。于是宾客无不变色离席，奋袖出臂，两股战战，几欲先走。忽然抚尺一下，群响毕绝。撤屏视之，一人、一桌、一椅、一扇、一抚尺而已。
己亥杂诗·其五::龚自珍::浩荡离愁白日斜，吟鞭东指即天涯。落红不是无情物，化作春泥更护花。
夜雨寄北::李商隐::君问归期未有期，巴山夜雨涨秋池。何当共剪西窗烛，却话巴山夜雨时。
泊船瓜洲::王安石::京口瓜洲一水间，钟山只隔数重山。春风又绿江南岸，明月何时照我还？
一剪梅·红藕香残玉簟秋::李清照::红藕香残玉簟秋。轻解罗裳，独上兰舟。云中谁寄锦书来，雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。
示儿::陆游::死去元知万事空，但悲不见九州同。王师北定中原日，家祭无忘告乃翁。
记承天寺夜游 / 记承天夜游::苏轼::元丰六年十月十二日夜，解衣欲睡，月色入户，欣然起行。念无与为乐者，遂至承天寺寻张怀民。怀民亦未寝，相与步于中庭。庭下如积水空明，水中藻荇交横，盖竹柏影也。何夜无月？何处无竹柏？但少闲人如吾两人者耳。
清平乐·村居::辛弃疾::茅檐低小，溪上青青草。醉里吴音相媚好，白发谁家翁媪？大儿锄豆溪东，中儿正织鸡笼。最喜小儿亡赖，溪头卧剥莲蓬。
次北固山下::王湾::客路青山外，行舟绿水前。潮平两岸阔，风正一帆悬。海日生残夜，江春入旧年。乡书何处达？归雁洛阳边。
闻官军收河南河北::杜甫::剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。
天净沙·秋::白朴::孤村落日残霞，轻烟老树寒鸦，一点飞鸿影下。青山绿水，白草红叶黄花。
饮湖上初晴后雨二首·其二::苏轼::水光潋滟晴方好，山色空蒙雨亦奇。欲把西湖比西子，淡妆浓抹总相宜。
山中::王维::荆溪白石出，天寒红叶稀。山路元无雨，空翠湿人衣。
凉州词二首·其一::王翰::葡萄美酒夜光杯，欲饮琵琶马上催。醉卧沙场君莫笑，古来征战几人回？
赠汪伦::李白::李白乘舟将欲行，忽闻岸上踏歌声。桃花潭水深千尺，不及汪伦送我情。
木兰花·拟古决绝词柬友::纳兰性德::人生若只如初见，何事秋风悲画扇。等闲变却故人心，却道故人心易变。骊山语罢清宵半，泪雨霖铃终不怨。何如薄幸锦衣郎，比翼连枝当日愿。
长歌行::佚名::青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归？少壮不努力，老大徒伤悲！
送友人::李白::青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。
墨梅::王冕::吾家洗砚池头树，个个花开淡墨痕。不要人夸好颜色，只流清气满乾坤。我家洗砚池边树，朵朵花开淡墨痕。不要人夸颜色好，只留清气满乾坤。
春雪::韩愈::新年都未有芳华，二月初惊见草芽。白雪却嫌春色晚，故穿庭树作飞花。
送杜少府之任蜀州 / 送杜少府之任蜀川::王勃::城阙辅三秦，风烟望五津。与君离别意，同是宦游人。海内存知己，天涯若比邻。无为在歧路，儿女共沾巾。
月夜::刘方平::更深月色半人家，北斗阑干南斗斜。今夜偏知春气暖，虫声新透绿窗纱。
邹忌讽齐王纳谏::刘向 撰::邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也！”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也！”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。燕、赵、韩、魏闻之，皆朝于齐.此所谓战胜于朝廷。
答谢中书书::陶弘景::山川之美，古来共谈。高峰入云，清流见底。两岸石壁，五色交辉。青林翠竹，四时俱备。晓雾将歇，猿鸟乱鸣；夕日欲颓，沉鳞竞跃。实是欲界之仙都。自康乐以来，未复有能与其奇者。
秋思::张籍::洛阳城里见秋风，欲作家书意万重。复恐匆匆说不尽，行人临发又开封。
闻王昌龄左迁龙标遥有此寄::李白::杨花落尽子规啼，闻道龙标过五溪。我寄愁心与明月，随风直到夜郎西。
望月怀远 / 望月怀古::张九龄::海上生明月，天涯共此时。情人怨遥夜，竟夕起相思。灭烛怜光满，披衣觉露滋。不堪盈手赠，还寝梦佳期。
核舟记::魏学洢::明有奇巧人曰王叔远，能以径寸之木，为宫室、器皿、人物，以至鸟兽、木石，罔不因势象形，各具情态。尝贻余核舟一，盖大苏泛赤壁云。舟首尾长约八分有奇，高可二黍许。中轩敞者为舱，箬篷覆之。旁开小窗，左右各四，共八扇。启窗而观，雕栏相望焉。闭之，则右刻“山高月小，水落石出”，左刻“清风徐来，水波不兴”，石青糁之。船头坐三人，中峨冠而多髯者为东坡，佛印居右，鲁直居左。苏、黄共阅一手卷。东坡右手执卷端，左手抚鲁直背。鲁直左手执卷末，右手指卷，如有所语。东坡现右足，鲁直现左足，各微侧，其两膝相比者，各隐卷底衣褶中。佛印绝类弥勒，袒胸露乳，矫首昂视，神情与苏、黄不属。卧右膝，诎右臂支船，而竖其左膝，左臂挂念珠倚之——珠可历历数也。舟尾横卧一楫。楫左右舟子各一人。居右者椎髻仰面，左手倚一衡木，右手攀右趾，若啸呼状。居左者右手执蒲葵扇，左手抚炉，炉上有壶，其人视端容寂，若听茶声然。其船背稍夷，则题名其上，文曰“天启壬戌秋日，虞山王毅叔远甫刻”，细若蚊足，钩画了了，其色墨。又用篆章一，文曰“初平山人”，其色丹。通计一舟，为人五；为窗八；为箬篷，为楫，为炉，为壶，为手卷，为念珠各一；对联、题名并篆文，为字共三十有四；而计其长曾不盈寸。盖简桃核修狭者为之。嘻，技亦灵怪矣哉！
酬乐天扬州初逢席上见赠::刘禹锡::巴山楚水凄凉地，二十三年弃置身。怀旧空吟闻笛赋，到乡翻似烂柯人。沉舟侧畔千帆过，病树前头万木春。今日听君歌一曲，暂凭杯酒长精神。
蜀道难::李白::噫吁嚱，危乎高哉！蜀道之难，难于上青天！蚕丛及鱼凫，开国何茫然！尔来四万八千岁，不与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还？畏途巉岩不可攀。但见悲鸟号古木，雄飞雌从绕林间。又闻子规啼夜月，愁空山。蜀道之难,难于上青天，使人听此凋朱颜！连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇；磨牙吮血，杀人如麻。锦城虽云乐，不如早还家。蜀道之难,难于上青天，侧身西望长咨嗟！
饮酒·其五::陶渊明::结庐在人境，而无车马喧。问君何能尔？心远地自偏。采菊东篱下，悠然见南山。山气日夕佳，飞鸟相与还。此中有真意，欲辨已忘言。
草 / 赋得古原草送别::白居易::离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。
三五七言 / 秋风词::李白::秋风清，秋月明，落叶聚还散，寒鸦栖复惊。相思相见知何日？此时此夜难为情！入我相思门，知我相思苦，长相思兮长相忆，短相思兮无穷极，早知如此绊人心，何如当初莫相识。
石壕吏::杜甫::暮投石壕村，有吏夜捉人。老翁逾墙走，老妇出门看。吏呼一何怒，妇啼一何苦。听妇前致词，三男邺城戍。一男附书至，二男新战死。存者且偷生，死者长已矣。室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。
黄鹤楼 / 登黄鹤楼::崔颢::昔人已乘黄鹤去，此地空余黄鹤楼。黄鹤一去不复返，白云千载空悠悠。晴川历历汉阳树，芳草萋萋鹦鹉洲。日暮乡关何处是？烟波江上使人愁。
长相思·山一程::纳兰性德::山一程，水一程，身向榆关那畔行，夜深千帐灯。风一更，雪一更，聒碎乡心梦不成，故园无此声。
定风波·莫听穿林打叶声::苏轼::三月七日，沙湖道中遇雨。雨具先去，同行皆狼狈，余独不觉，已而遂晴，故作此词。莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。
望天门山::李白::天门中断楚江开，碧水东流至此回。两岸青山相对出，孤帆一片日边来。
如梦令·昨夜雨疏风骤::李清照::昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。
石灰吟::于谦::千锤万凿出深山，烈火焚烧若等闲。粉骨碎身全不怕，要留清白在人间。
离骚::屈原::帝高阳之苗裔兮，朕皇考曰伯庸。摄提贞于孟陬兮，惟庚寅吾以降。皇览揆余初度兮，肇锡余以嘉名：名余曰正则兮，字余曰灵均。纷吾既有此内美兮，又重之以修能。扈江离与辟芷兮，纫秋兰以为佩。汩余若将不及兮，恐年岁之不吾与。朝搴阰之木兰兮，夕揽洲之宿莽。日月忽其不淹兮，春与秋其代序。惟草木之零落兮，恐美人之迟暮。不抚壮而弃秽兮，何不改乎此度？乘骐骥以驰骋兮，来吾道夫先路！昔三后之纯粹兮，固众芳之所在。杂申椒与菌桂兮，岂惟纫夫蕙茝！彼尧、舜之耿介兮，既遵道而得路。何桀纣之猖披兮，夫惟捷径以窘步。惟夫党人之偷乐兮，路幽昧以险隘。岂余身之殚殃兮，恐皇舆之败绩！忽奔走以先后兮，及前王之踵武。荃不查余之中情兮，反信谗而齌怒。余固知謇謇之为患兮，忍而不能舍也。指九天以为正兮，夫惟灵修之故也。曰黄昏以为期兮，羌中道而改路！初既与余成言兮，后悔遁而有他。余既不难夫离别兮，伤灵修之数化。余既滋兰之九畹兮，又树蕙之百亩。畦留夷与揭车兮，杂杜衡与芳芷。冀枝叶之峻茂兮，愿俟时乎吾将刈。虽萎绝其亦何伤兮，哀众芳之芜秽。众皆竞进以贪婪兮，凭不厌乎求索。羌内恕己以量人兮，各兴心而嫉妒。忽驰骛以追逐兮，非余心之所急。老冉冉其将至兮，恐修名之不立。朝饮木兰之坠露兮，夕餐秋菊之落英。苟余情其信姱以练要兮，长顑颔亦何伤。掔木根以结茝兮，贯薜荔之落蕊。矫菌桂以纫蕙兮，索胡绳之纚纚。謇吾法夫前修兮，非世俗之所服。虽不周于今之人兮，愿依彭咸之遗则。长太息以掩涕兮，哀民生之多艰。余虽好修姱以鞿羁兮，謇朝谇而夕替。既替余以蕙纕兮，又申之以揽茝。亦余心之所善兮，虽九死其犹未悔。怨灵修之浩荡兮，终不察夫民心。众女嫉余之蛾眉兮，谣诼谓余以善淫。固时俗之工巧兮，偭规矩而改错。背绳墨以追曲兮，竞周容以为度。忳郁邑余侘傺兮，吾独穷困乎此时也。宁溘死以流亡兮，余不忍为此态也。鸷鸟之不群兮，自前世而固然。何方圜之能周兮，夫孰异道而相安？屈心而抑志兮，忍尤而攘诟。伏清白以死直兮，固前圣之所厚。悔相道之不察兮，延伫乎吾将反。回朕车以复路兮，及行迷之未远。步余马于兰皋兮，驰椒丘且焉止息。进不入以离尤兮，退将复修吾初服。制芰荷以为衣兮，集芙蓉以为裳。不吾知其亦已兮，苟余情其信芳。高余冠之岌岌兮，长余佩之陆离。芳与泽其杂糅兮，唯昭质其犹未亏。忽反顾以游目兮，将往观乎四荒。佩缤纷其繁饰兮，芳菲菲其弥章。民生各有所乐兮，余独好修以为常。虽体解吾犹未变兮，岂余心之可惩。女嬃之婵媛兮，申申其詈予，曰：「鲧婞直以亡身兮，终然夭乎羽之野。汝何博謇而好修兮，纷独有此姱节？薋菉葹以盈室兮，判独离而不服。」众不可户说兮，孰云察余之中情？世并举而好朋兮，夫何茕独而不予听？依前圣以节中兮，喟凭心而历兹。济沅、湘以南征兮，就重华而敶词：启《九辩》与《九歌》兮，夏康娱以自纵。不顾难以图后兮，五子用失乎家衖。羿淫游以佚畋兮，又好射夫封狐。固乱流其鲜终兮，浞又贪夫厥家。浇身被服强圉兮，纵欲而不忍。日康娱而自忘兮，厥首用夫颠陨。夏桀之常违兮，乃遂焉而逢殃。后辛之菹醢兮，殷宗用而不长。汤、禹俨而祗敬兮，周论道而莫差。举贤才而授能兮，循绳墨而不颇。皇天无私阿兮，览民德焉错辅。夫维圣哲以茂行兮，苟得用此下土。瞻前而顾后兮，相观民之计极。夫孰非义而可用兮？孰非善而可服？阽余身而危死兮，览余初其犹未悔。不量凿而正枘兮，固前修以菹醢。曾歔欷余郁邑兮，哀朕时之不当。揽茹蕙以掩涕兮，沾余襟之浪浪。跪敷衽以陈辞兮，耿吾既得此中正。驷玉虬以桀鹥兮，溘埃风余上征。朝发轫于苍梧兮，夕余至乎县圃。欲少留此灵琐兮，日忽忽其将暮。吾令羲和弭节兮，望崦嵫而勿迫。路漫漫其修远兮，吾将上下而求索。饮余马于咸池兮，总余辔乎扶桑。折若木以拂日兮，聊逍遥以相羊。前望舒使先驱兮，后飞廉使奔属。鸾皇为余先戒兮，雷师告余以未具。吾令凤鸟飞腾兮，继之以日夜。飘风屯其相离兮，帅云霓而来御。纷总总其离合兮，斑陆离其上下。吾令帝阍开关兮，倚阊阖而望予。时暧暧其将罢兮，结幽兰而延伫。世溷浊而不分兮，好蔽美而嫉妒。朝吾将济于白水兮，登阆风而绁马。忽反顾以流涕兮，哀高丘之无女。溘吾游此春宫兮，折琼枝以继佩。及荣华之未落兮，相下女之可诒。吾令丰隆乘云兮，求宓妃之所在。解佩纕以结言兮，吾令謇修以为理。纷总总其离合兮，忽纬繣其难迁。夕归次于穷石兮，朝濯发乎洧盘。保厥美以骄傲兮，日康娱以淫游。虽信美而无礼兮，来违弃而改求。览相观于四极兮，周流乎天余乃下。望瑶台之偃蹇兮，见有娀之佚女。吾令鸩为媒兮，鸩告余以不好。雄鸠之鸣逝兮，余犹恶其佻巧。心犹豫而狐疑兮，欲自适而不可。凤皇既受诒兮，恐高辛之先我。欲远集而无所止兮，聊浮游以逍遥。及少康之未家兮，留有虞之二姚。理弱而媒拙兮，恐导言之不固。世溷浊而嫉贤兮，好蔽美而称恶。闺中既以邃远兮，哲王又不寤。怀朕情而不发兮，余焉能忍而与此终古？索琼茅以筳篿兮，命灵氛为余占之。曰：「两美其必合兮，孰信修而慕之？思九州之博大兮，岂惟是其有女？」曰：「勉远逝而无狐疑兮，孰求美而释女？何所独无芳草兮，尔何怀乎故宇？」世幽昧以昡曜兮，孰云察余之善恶？民好恶其不同兮，惟此党人其独异！户服艾以盈要兮，谓幽兰其不可佩。览察草木其犹未得兮，岂珵美之能当？苏粪壤以充祎兮，谓申椒其不芳。欲从灵氛之吉占兮，心犹豫而狐疑。巫咸将夕降兮，怀椒糈而要之。百神翳其备降兮，九疑缤其并迎。皇剡剡其扬灵兮，告余以吉故。曰：「勉升降以上下兮，求矩矱之所同。汤、禹俨而求合兮，挚、咎繇而能调。苟中情其好修兮，又何必用夫行媒？说操筑于傅岩兮，武丁用而不疑。吕望之鼓刀兮，遭周文而得举。宁戚之讴歌兮，齐桓闻以该辅。及年岁之未晏兮，时亦犹其未央。恐鹈鴃之先鸣兮，使夫百草为之不芳。」何琼佩之偃蹇兮，众薆然而蔽之。惟此党人之不谅兮，恐嫉妒而折之。时缤纷其变易兮，又何可以淹留？兰芷变而不芳兮，荃蕙化而为茅。何昔日之芳草兮，今直为此萧艾也？岂其有他故兮，莫好修之害也！余以兰为可恃兮，羌无实而容长。委厥美以从俗兮，苟得列乎众芳。椒专佞以慢慆兮，樧又欲充夫佩帏。既干进而务入兮，又何芳之能祗？固时俗之流从兮，又孰能无变化？览椒兰其若兹兮，又况揭车与江离？惟兹佩之可贵兮，委厥美而历兹。芳菲菲而难亏兮，芬至今犹未沬。和调度以自娱兮，聊浮游而求女。及余饰之方壮兮，周流观乎上下。灵氛既告余以吉占兮，历吉日乎吾将行。折琼枝以为羞兮，精琼爢以为粻。为余驾飞龙兮，杂瑶象以为车。何离心之可同兮？吾将远逝以自疏。邅吾道夫昆仑兮，路修远以周流。扬云霓之晻蔼兮，鸣玉鸾之啾啾。朝发轫于天津兮，夕余至乎西极。凤皇翼其承旗兮，高翱翔之翼翼。忽吾行此流沙兮，遵赤水而容与。麾蛟龙使梁津兮，诏西皇使涉予。路修远以多艰兮，腾众车使径待。路不周以左转兮，指西海以为期。屯余车其千乘兮，齐玉轪而并驰。驾八龙之婉婉兮，载云旗之委蛇。抑志而弭节兮，神高驰之邈邈。奏《九歌》而舞《韶》兮，聊假日以媮乐。陟升皇之赫戏兮，忽临睨夫旧乡。仆夫悲余马怀兮，蜷局顾而不行。乱曰：已矣哉！国无人莫我知兮，又何怀乎故都！既莫足与为美政兮，吾将从彭咸之所居！
南乡子·登京口北固亭有怀::辛弃疾::何处望神州？满眼风光北固楼。千古兴亡多少事？悠悠。不尽长江滚滚流。年少万兜鍪，坐断东南战未休。天下英雄谁敌手？曹刘。生子当如孙仲谋。
永遇乐·京口北固亭怀古::辛弃疾::千古江山，英雄无觅，孙仲谋处。舞榭歌台，风流总被雨打风吹去。斜阳草树，寻常巷陌，人道寄奴曾住。想当年，金戈铁马，气吞万里如虎。元嘉草草，封狼居胥，赢得仓皇北顾。四十三年，望中犹记，烽火扬州路。可堪回首，佛狸祠下，一片神鸦社鼓。凭谁问，廉颇老矣，尚能饭否？
天净沙·春::白朴::春山暖日和风，阑干楼阁帘栊，杨柳秋千院中。啼莺舞燕，小桥流水飞红。
鹊桥仙·纤云弄巧::秦观::纤云弄巧，飞星传恨，银汉迢迢暗度。金风玉露一相逢，便胜却人间无数。柔情似水，佳期如梦，忍顾鹊桥归路。两情若是久长时，又岂在朝朝暮暮。
蝶恋花·伫倚危楼风细细::柳永::伫倚危楼风细细，望极春愁，黯黯生天际。草色烟光残照里，无言谁会凭阑意。拟把疏狂图一醉，对酒当歌，强乐还无味。衣带渐宽终不悔，为伊消得人憔悴。
竹石::郑燮::咬定青山不放松，立根原在破岩中。千磨万击还坚劲，任尔东西南北风。
忆江南·江南好::白居易::江南好，风景旧曾谙。日出江花红胜火，春来江水绿如蓝。能不忆江南？
送元二使安西 / 渭城曲::王维::渭城朝雨浥轻尘，客舍青青柳色新。劝君更尽一杯酒，西出阳关无故人。
大道之行也::佚名::大道之行也，天下为公，选贤与能，讲信修睦。故人不独亲其亲，不独子其子，使老有所终，壮有所用，幼有所长，矜、寡、孤、独、废疾者皆有所养，男有分，女有归。货恶其弃于地也，不必藏于己；力恶其不出于身也，不必为己。是故谋闭而不兴，盗窃乱贼而不作，故外户而不闭，是谓大同。
出塞二首·其一::王昌龄::秦时明月汉时关，万里长征人未还。但使龙城飞将在，不教胡马度阴山。
卖炭翁::白居易::卖炭翁，伐薪烧炭南山中。满面尘灰烟火色，两鬓苍苍十指黑。卖炭得钱何所营？身上衣裳口中食。可怜身上衣正单，心忧炭贱愿天寒。夜来城外一尺雪，晓驾炭车辗冰辙。牛困人饥日已高，市南门外泥中歇。翩翩两骑来是谁？黄衣使者白衫儿。手把文书口称敕，回车叱牛牵向北。一车炭，千余斤，宫使驱将惜不得。半匹红绡一丈绫，系向牛头充炭直。
江南春::杜牧::千里莺啼绿映红，水村山郭酒旗风。南朝四百八十寺，多少楼台烟雨中。
凉州词二首·其一::王之涣::黄河远上白云间，一片孤城万仞山。羌笛何须怨杨柳，春风不度玉门关。
送东阳马生序(节选)::宋濂::余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意,以中有足乐者，不知口体之奉不若人也。盖余之勤且艰若此。
竹里馆::王维::独坐幽篁里，弹琴复长啸。深林人不知，明月来相照。
两小儿辩日 / 两小儿辩斗::列御寇::孔子东游，见两小儿辩日，问其故。一儿曰：“我以日始出时去人近，而日中时远也。”一儿以日初出远，而日中时近也。一儿曰：“日初出大如车盖，及日中则如盘盂，此不为远者小而近者大乎？”一儿曰：“日初出沧沧凉凉，及其日中如探汤，此不为近者热而远者凉乎？”孔子不能决也。两小儿笑曰：“孰为汝多知乎？”
渡荆门送别::李白::渡远荆门外，来从楚国游。山随平野尽，江入大荒流。月下飞天镜，云生结海楼。仍怜故乡水，万里送行舟。
观刈麦::白居易::田家少闲月，五月人倍忙。夜来南风起，小麦覆陇黄。妇姑荷箪食，童稚携壶浆，相随饷田去，丁壮在南冈。足蒸暑土气，背灼炎天光，力尽不知热，但惜夏日长。复有贫妇人，抱子在其旁，右手秉遗穗，左臂悬敝筐。听其相顾言，闻者为悲伤。家田输税尽，拾此充饥肠。今我何功德？曾不事农桑。吏禄三百石，岁晏有余粮，念此私自愧，尽日不能忘。
夏日绝句::李清照::生当作人杰，死亦为鬼雄。至今思项羽，不肯过江东。
雪梅·其一::卢梅坡::梅雪争春未肯降，骚人搁笔费评章。梅须逊雪三分白，雪却输梅一段香。
月下独酌四首·其一::李白::花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时同交欢，醉后各分散。永结无情游，相期邈云汉。
锦瑟::李商隐::锦瑟无端五十弦，一弦一柱思华年。庄生晓梦迷蝴蝶，望帝春心托杜鹃。沧海月明珠有泪，蓝田日暖玉生烟。此情可待成追忆，只是当时已惘然。
醉花阴·薄雾浓云愁永昼::李清照::薄雾浓云愁永昼，瑞脑消金兽。佳节又重阳，玉枕纱橱，半夜凉初透。东篱把酒黄昏后，有暗香盈袖。莫道不销魂，帘卷西风，人比黄花瘦。
冬夜读书示子聿::陆游::古人学问无遗力，少壮工夫老始成。纸上得来终觉浅，绝知此事要躬行。
十一月四日风雨大作二首::陆游::风卷江湖雨暗村，四山声作海涛翻。溪柴火软蛮毡暖，我与狸奴不出门。僵卧孤村不自哀，尚思为国戍轮台。夜阑卧听风吹雨，铁马冰河入梦来。
登高::杜甫::风急天高猿啸哀，渚清沙白鸟飞回。无边落木萧萧下，不尽长江滚滚来。万里悲秋常作客，百年多病独登台。艰难苦恨繁霜鬓，潦倒新停浊酒杯。
鸟鸣涧::王维::人闲桂花落，夜静春山空。月出惊山鸟，时鸣春涧中。
春晓::孟浩然::春眠不觉晓，处处闻啼鸟。夜来风雨声，花落知多少。
琵琶行 / 琵琶引::白居易::元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。问其人，本长安倡女，尝学琵琶于穆、曹二善才，年长色衰，委身为贾人妇。遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁？琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。（不得志一作：不得意）低眉信手续续弹，说尽心中无限事。轻拢慢捻抹复挑，初为《霓裳》后《六幺》（六幺一作：绿腰）。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才服，妆成每被秋娘妒。五陵年少争缠头，一曲红绡不知数。钿头银篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。我闻琵琶已叹息，又闻此语重唧唧。同是天涯沦落人，相逢何必曾相识！我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物？杜鹃啼血猿哀鸣。春江花朝秋月夜，往往取酒还独倾。岂无山歌与村笛？呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作《琵琶行》。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多？江州司马青衫湿。
江畔独步寻花·其六::杜甫::黄四娘家花满蹊，千朵万朵压枝低。留连戏蝶时时舞，自在娇莺恰恰啼。
清明::王禹偁::无花无酒过清明，兴味萧然似野僧。昨日邻家乞新火，晓窗分与读书灯。
蝶恋花·春景::苏轼::花褪残红青杏小。燕子飞时，绿水人家绕。枝上柳绵吹又少。天涯何处无芳草！墙里秋千墙外道。墙外行人，墙里佳人笑。笑渐不闻声渐悄。多情却被无情恼。
泊秦淮::杜牧::烟笼寒水月笼沙，夜泊秦淮近酒家。商女不知亡国恨，隔江犹唱《后庭花》。
陈太丘与友期 / 期行::刘义庆::陈太丘与友期行，期日中，过中不至，太丘舍去，去后乃至。元方时年七岁，门外戏。客问元方：“尊君在不？”答曰：“待君久不至，已去。”友人便怒：“非人哉！与人期行，相委而去。”元方曰：“君与家君期日中。日中不至，则是无信；对子骂父，则是无礼。”友人惭，下车引之，元方入门不顾。
雁门太守行::李贺::黑云压城城欲摧，甲光向日金鳞开。角声满天秋色里，塞上燕脂凝夜紫。半卷红旗临易水，霜重鼓寒声不起。报君黄金台上意，提携玉龙为君死！
诫子书::诸葛亮::夫君子之行，静以修身，俭以养德。非淡泊无以明志，非宁静无以致远。夫学须静也，才须学也。非学无以广才，非志无以成学。淫慢则不能励精，险躁则不能治性。年与时驰，意与日去，遂成枯落，多不接世，悲守穷庐，将复何及！
忆江南词三首::白居易::江南好，风景旧曾谙。日出江花红胜火，春来江水绿如蓝。能不忆江南？江南忆，最忆是杭州。山寺月中寻桂子，郡亭枕上看潮头。何日更重游！江南忆，其次忆吴宫。吴酒一杯春竹叶，吴娃双舞醉芙蓉。早晚复相逢！
回乡偶书二首·其一::贺知章::少小离家老大回，乡音无改鬓毛衰。儿童相见不相识，笑问客从何处来。
登鹳雀楼::王之涣::白日依山尽，黄河入海流。欲穷千里目，更上一层楼。
归园田居·其三::陶渊明::种豆南山下，草盛豆苗稀。晨兴理荒秽，带月荷锄归。道狭草木长，夕露沾我衣。衣沾不足惜，但使愿无违。
师说::韩愈::古之学者必有师。师者，所以传道受业解惑也。人非生而知之者，孰能无惑？惑而不从师，其为惑也，终不解矣。生乎吾前，其闻道也固先乎吾，吾从而师之；生乎吾后，其闻道也亦先乎吾，吾从而师之。吾师道也，夫庸知其年之先后生于吾乎？是故无贵无贱，无长无少，道之所存，师之所存也。嗟乎！师道之不传也久矣！欲人之无惑也难矣！古之圣人，其出人也远矣，犹且从师而问焉；今之众人，其下圣人也亦远矣，而耻学于师。是故圣益圣，愚益愚。圣人之所以为圣，愚人之所以为愚，其皆出于此乎？爱其子，择师而教之；于其身也，则耻师焉，惑矣。彼童子之师，授之书而习其句读者，非吾所谓传其道解其惑者也。句读之不知，惑之不解，或师焉，或不焉，小学而大遗，吾未见其明也。巫医乐师百工之人，不耻相师。士大夫之族，曰师曰弟子云者，则群聚而笑之。问之，则曰：“彼与彼年相若也，道相似也。位卑则足羞，官盛则近谀。”呜呼！师道之不复可知矣。巫医乐师百工之人，君子不齿，今其智乃反不能及，其可怪也欤！圣人无常师。孔子师郯子、苌弘、师襄、老聃。郯子之徒，其贤不及孔子。孔子曰：三人行，则必有我师。是故弟子不必不如师，师不必贤于弟子，闻道有先后，术业有专攻，如是而已。李氏子蟠，年十七，好古文，六艺经传皆通习之，不拘于时，学于余。余嘉其能行古道，作师说以贻之。
相见欢·无言独上西楼::李煜::无言独上西楼，月如钩。寂寞梧桐深院锁清秋。剪不断，理还乱，是离愁。别是一般滋味在心头。
山行::杜牧::远上寒山石径斜，白云深处有人家。停车坐爱枫林晚，霜叶红于二月花。
丑奴儿·书博山道中壁::辛弃疾::少年不识愁滋味，爱上层楼。爱上层楼。为赋新词强说愁。而今识尽愁滋味，欲说还休。欲说还休。却道天凉好个秋。
苏幕遮·怀旧::范仲淹::碧云天，黄叶地。秋色连波，波上寒烟翠。山映斜阳天接水。芳草无情，更在斜阳外。黯乡魂，追旅思。夜夜除非，好梦留人睡。明月楼高休独倚。酒入愁肠，化作相思泪。
古朗月行::李白::小时不识月，呼作白玉盘。又疑瑶台镜，飞在青云端。仙人垂两足，桂树何团团。白兔捣药成，问言与谁餐？蟾蜍蚀圆影，大明夜已残。羿昔落九乌，天人清且安。阴精此沦惑，去去不足观。忧来其如何？凄怆摧心肝。
钗头凤·红酥手::陆游::红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！
乡村四月::翁卷::绿遍山原白满川，子规声里雨如烟。乡村四月闲人少，才了蚕桑又插田。
滁州西涧::韦应物::独怜幽草涧边生，上有黄鹂深树鸣。春潮带雨晚来急，野渡无人舟自横。
洛神赋::曹植::黄初三年，余朝京师，还济洛川。古人有言，斯水之神，名曰宓妃。感宋玉对楚王神女之事，遂作斯赋，其词曰：余从京域，言归东藩，背伊阙，越轘辕，经通谷，陵景山。日既西倾，车殆马烦。尔乃税驾乎蘅皋，秣驷乎芝田，容与乎阳林，流眄乎洛川。于是精移神骇，忽焉思散。俯则未察，仰以殊观。睹一丽人，于岩之畔。乃援御者而告之曰：“尔有觌于彼者乎？彼何人斯，若此之艳也！”御者对曰：“臣闻河洛之神，名曰宓妃。然则君王所见，无乃是乎？其状若何，臣愿闻之。”余告之曰：其形也，翩若惊鸿，婉若游龙，荣曜秋菊，华茂春松。髣髴兮若轻云之蔽月，飘飖兮若流风之回雪。远而望之，皎若太阳升朝霞。迫而察之，灼若芙蕖出渌波。秾纤得衷，修短合度。肩若削成，腰如约素。延颈秀项，皓质呈露，芳泽无加，铅华弗御。云髻峨峨，修眉联娟，丹唇外朗，皓齿内鲜。明眸善睐，靥辅承权，瓌姿艳逸，仪静体闲。柔情绰态，媚于语言。奇服旷世，骨像应图。披罗衣之璀粲兮，珥瑶碧之华琚。戴金翠之首饰，缀明珠以耀躯。践远游之文履，曳雾绡之轻裾。微幽兰之芳蔼兮，步踟蹰于山隅。于是忽焉纵体，以遨以嬉。左倚采旄，右荫桂旗。攘皓腕于神浒兮，采湍濑之玄芝。余情悦其淑美兮，心振荡而不怡。无良媒以接欢兮，托微波而通辞。愿诚素之先达兮，解玉佩以要之。嗟佳人之信修兮，羌习礼而明诗。抗琼珶以和予兮，指潜渊而为期。执眷眷之款实兮，惧斯灵之我欺。感交甫之弃言兮，怅犹豫而狐疑。收和颜而静志兮，申礼防以自持。于是洛灵感焉，徙倚彷徨。神光离合，乍阴乍阳。竦轻躯以鹤立，若将飞而未翔。践椒涂之郁烈，步蘅薄而流芳。超长吟以永慕兮，声哀厉而弥长。尔乃众灵杂遝，命俦啸侣。或戏清流，或翔神渚。或采明珠，或拾翠羽。从南湘之二妃，携汉滨之游女。叹匏瓜之无匹兮，咏牵牛之独处。扬轻袿之猗靡兮，翳修袖以延伫。体迅飞凫，飘忽若神。凌波微步，罗袜生尘。动无常则，若危若安。进止难期，若往若还。转眄流精，光润玉颜。含辞未吐，气若幽兰。华容婀娜，令我忘餐。于是屏翳收风，川后静波。冯夷鸣鼓，女娲清歌。腾文鱼以警乘，鸣玉鸾以偕逝。六龙俨其齐首，载云车之容裔。鲸鲵踊而夹毂，水禽翔而为卫。于是越北沚，过南冈，纡素领，回清阳，动朱唇以徐言，陈交接之大纲。恨人神之道殊兮，怨盛年之莫当。抗罗袂以掩涕兮，泪流襟之浪浪。悼良会之永绝兮，哀一逝而异乡。无微情以效爱兮，献江南之明珰。虽潜处于太阴，长寄心于君王。忽不悟其所舍，怅神宵而蔽光。于是背下陵高，足往神留。遗情想像，顾望怀愁。冀灵体之复形，御轻舟而上溯。浮长川而忘返，思绵绵而增慕。夜耿耿而不寐，沾繁霜而至曙。命仆夫而就驾，吾将归乎东路。揽騑辔以抗策，怅盘桓而不能去。
月夜忆舍弟::杜甫::戍鼓断人行，边秋一雁声。露从今夜白，月是故乡明。有弟皆分散，无家问死生。寄书长不达，况乃未休兵。
采薇::佚名::采薇采薇，薇亦作止。曰归曰归，岁亦莫止。靡室靡家，猃狁之故。不遑启居，猃狁之故。采薇采薇，薇亦柔止。曰归曰归，心亦忧止。忧心烈烈，载饥载渴。我戍未定，靡使归聘。采薇采薇，薇亦刚止。曰归曰归，岁亦阳止。王事靡盬，不遑启处。忧心孔疚，我行不来！彼尔维何？维常之华。彼路斯何？君子之车。戎车既驾，四牡业业。岂敢定居？一月三捷。驾彼四牡，四牡骙骙。君子所依，小人所腓。四牡翼翼，象弭鱼服。岂不日戒？猃狁孔棘！昔我往矣，杨柳依依。今我来思，雨雪霏霏。行道迟迟，载渴载饥。我心伤悲，莫知我哀！
拜年::文征明::不求见面惟通谒，名纸朝来满敝庐。我亦随人投数纸，世情嫌简不嫌虚。
卜算子·送鲍浩然之浙东::王观::水是眼波横，山是眉峰聚。欲问行人去那边？眉眼盈盈处。才始送春归，又送君归去。若到江南赶上春，千万和春住。
浪淘沙·九曲黄河万里沙::刘禹锡::九曲黄河万里沙，浪淘风簸自天涯。如今直上银河去，同到牵牛织女家。
题李凝幽居::贾岛::闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。
春夜洛城闻笛 / 春夜洛阳城闻笛::李白::谁家玉笛暗飞声，散入春风满洛城。此夜曲中闻折柳，何人不起故园情。
赤壁::杜牧::折戟沉沙铁未销，自将磨洗认前朝。东风不与周郎便，铜雀春深锁二乔。
枫桥夜泊::张继::月落乌啼霜满天，江枫渔火对愁眠。姑苏城外寒山寺，夜半钟声到客船。
早春呈水部张十八员外 / 初春小雨::韩愈::天街小雨润如酥，草色遥看近却无。最是一年春好处，绝胜烟柳满皇都。
得道多助，失道寡助::孟子及其弟子::天时不如地利，地利不如人和。三里之城，七里之郭，环而攻之而不胜。夫环而攻之，必有得天时者矣，然而不胜者，是天时不如地利也。城非不高也，池非不深也，兵革非不坚利也，米粟非不多也，委而去之，是地利不如人和也。故曰，域民不以封疆之界，固国不以山溪之险，威天下不以兵革之利。得道者多助，失道者寡助。寡助之至，亲戚畔之。多助之至，天下顺之。以天下之所顺，攻亲戚之所畔，故君子有不战，战必胜矣。
六月二十七日望湖楼醉书::苏轼::黑云翻墨未遮山，白雨跳珠乱入船。卷地风来忽吹散，望湖楼下水如天。放生鱼鳖逐人来，无主荷花到处开。水枕能令山俯仰，风船解与月裴回。乌菱白芡不论钱，乱系青菰裹绿盘。忽忆尝新会灵观，滞留江海得加餐。献花游女木兰桡，细雨斜风湿翠翘。无限芳洲生杜若，吴儿不识楚辞招。未成小隐聊中隐，可得长闲胜暂闲。我本无家更安往，故乡无此好湖山。
前赤壁赋::苏轼::壬戌之秋，七月既望，苏子与客泛舟游于赤壁之下。清风徐来，水波不兴。举酒属客，诵明月之诗，歌窈窕之章。少焉，月出于东山之上，徘徊于斗牛之间。白露横江，水光接天。纵一苇之所如，凌万顷之茫然。浩浩乎如冯虚御风，而不知其所止；飘飘乎如遗世独立，羽化而登仙。于是饮酒乐甚，扣舷而歌之。歌曰：“桂棹兮兰桨，击空明兮溯流光。渺渺兮予怀，望美人兮天一方。”客有吹洞箫者，倚歌而和之。其声呜呜然，如怨如慕，如泣如诉；余音袅袅，不绝如缕。舞幽壑之潜蛟，泣孤舟之嫠妇。苏子愀然，正襟危坐，而问客曰：“何为其然也？”客曰：“‘月明星稀，乌鹊南飞。’此非曹孟德之诗乎？西望夏口，东望武昌，山川相缪，郁乎苍苍，此非孟德之困于周郎者乎？方其破荆州，下江陵，顺流而东也，舳舻千里，旌旗蔽空，酾酒临江，横槊赋诗，固一世之雄也，而今安在哉？况吾与子渔樵于江渚之上，侣鱼虾而友麋鹿，驾一叶之扁舟，举匏樽以相属。寄蜉蝣于天地，渺沧海之一粟。哀吾生之须臾，羡长江之无穷。挟飞仙以遨游，抱明月而长终。知不可乎骤得，托遗响于悲风。”苏子曰：“客亦知夫水与月乎？逝者如斯，而未尝往也；盈虚者如彼，而卒莫消长也。盖将自其变者而观之，则天地曾不能以一瞬；自其不变者而观之，则物与我皆无尽也，而又何羡乎！且夫天地之间，物各有主，苟非吾之所有，虽一毫而莫取。惟江上之清风，与山间之明月，耳得之而为声，目遇之而成色，取之无禁，用之不竭。是造物者之无尽藏也，而吾与子之所共适。”客喜而笑，洗盏更酌。肴核既尽，杯盘狼籍。相与枕藉乎舟中，不知东方之既白。
临江仙·滚滚长江东逝水::杨慎::《廿一史弹词》第三段说秦汉开场词滚滚长江东逝水，浪花淘尽英雄。是非成败转头空。青山依旧在，几度夕阳红。白发渔樵江渚上，惯看秋月春风。一壶浊酒喜相逢。古今多少事，都付笑谈中。
登飞来峰::王安石::飞来山上千寻塔，闻说鸡鸣见日升。不畏浮云遮望眼，只缘身在最高层。
望洞庭::刘禹锡::湖光秋月两相和，潭面无风镜未磨。遥望洞庭山水翠，白银盘里一青螺。
桃夭::佚名::桃之夭夭，灼灼其华。之子于归，宜其室家。桃之夭夭，有蕡其实。之子于归，宜其家室。桃之夭夭，其叶蓁蓁。之子于归，宜其家人。
兰亭集序 / 兰亭序::王羲之::永和九年，岁在癸丑，暮春之初，会于会稽山阴之兰亭，修禊事也。群贤毕至，少长咸集。此地有崇山峻岭，茂林修竹；又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。是日也，天朗气清，惠风和畅，仰观宇宙之大，俯察品类之盛，所以游目骋怀，足以极视听之娱，信可乐也。夫人之相与，俯仰一世，或取诸怀抱，悟言一室之内；或因寄所托，放浪形骸之外。虽趣舍万殊，静躁不同，当其欣于所遇，暂得于己，快然自足，不知老之将至。及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀。况修短随化，终期于尽。古人云：“死生亦大矣。”岂不痛哉！每览昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦犹今之视昔。悲夫！故列叙时人，录其所述，虽世殊事异，所以兴怀，其致一也。后之览者，亦将有感于斯文。
早发白帝城 / 白帝下江陵::李白::朝辞白帝彩云间，千里江陵一日还。两岸猿声啼不住，轻舟已过万重山。
阿房宫赋::杜牧::六王毕，四海一，蜀山兀，阿房出。覆压三百余里，隔离天日。骊山北构而西折，直走咸阳。二川溶溶，流入宫墙。五步一楼，十步一阁；廊腰缦回，檐牙高啄；各抱地势，钩心斗角。盘盘焉，囷囷焉，蜂房水涡，矗不知其几千万落。长桥卧波，未云何龙？复道行空，不霁何虹？高低冥迷，不知西东。歌台暖响，春光融融；舞殿冷袖，风雨凄凄。一日之内，一宫之间，而气候不齐。妃嫔媵嫱，王子皇孙，辞楼下殿，辇来于秦，朝歌夜弦，为秦宫人。明星荧荧，开妆镜也；绿云扰扰，梳晓鬟也；渭流涨腻，弃脂水也；烟斜雾横，焚椒兰也。雷霆乍惊，宫车过也；辘辘远听，杳不知其所之也。一肌一容，尽态极妍，缦立远视，而望幸焉。有不见者，三十六年。燕赵之收藏，韩魏之经营，齐楚之精英，几世几年，剽掠其人，倚叠如山。一旦不能有，输来其间。鼎铛玉石，金块珠砾，弃掷逦迤，秦人视之，亦不甚惜。嗟乎！一人之心，千万人之心也。秦爱纷奢，人亦念其家。奈何取之尽锱铢，用之如泥沙！使负栋之柱，多于南亩之农夫；架梁之椽，多于机上之工女；钉头磷磷，多于在庾之粟粒；瓦缝参差，多于周身之帛缕；直栏横槛，多于九土之城郭；管弦呕哑，多于市人之言语。使天下之人，不敢言而敢怒。独夫之心，日益骄固。戍卒叫，函谷举，楚人一炬，可怜焦土！呜呼！灭六国者六国也，非秦也；族秦者秦也，非天下也。嗟乎！使六国各爱其人，则足以拒秦；使秦复爱六国之人，则递三世可至万世而为君，谁得而族灭也？秦人不暇自哀，而后人哀之；后人哀之而不鉴之，亦使后人而复哀后人也。
卜算子·我住长江头::李之仪::我住长江头，君住长江尾。日日思君不见君，共饮长江水。此水几时休，此恨何时已。只愿君心似我心，定不负相思意。
村居::高鼎::草长莺飞二月天，拂堤杨柳醉春烟。儿童散学归来早，忙趁东风放纸鸢。
杂说四·马说::韩愈::世有伯乐，然后有千里马。千里马常有，而伯乐不常有。故虽有名马，祇辱于奴隶人之手，骈死于槽枥之间，不以千里称也。马之千里者，一食或尽粟一石。食马者不知其能千里而食也。是马也，虽有千里之能，食不饱，力不足，才美不外见，且欲与常马等不可得，安求其能千里也？策之不以其道，食之不能尽其材，鸣之而不能通其意，执策而临之，曰：“天下无马！”呜呼！其真无马邪？其真不知马也！
菩萨蛮·书江西造口壁::辛弃疾::郁孤台下清江水，中间多少行人泪。西北望长安，可怜无数山。青山遮不住，毕竟东流去。江晚正愁余，山深闻鹧鸪。
宿新市徐公店::杨万里::篱落疏疏一径深，树头花落未成阴。儿童急走追黄蝶，飞入菜花无处寻。
渔歌子·西塞山前白鹭飞::张志和::西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。
峨眉山月歌::李白::峨眉山月半轮秋，影入平羌江水流。夜发清溪向三峡，思君不见下渝州。
山坡羊·潼关怀古::张养浩::峰峦如聚，波涛如怒，山河表里潼关路。望西都，意踌躇。伤心秦汉经行处，宫阙万间都做了土。兴，百姓苦；亡，百姓苦！
蜀相::杜甫::丞相祠堂何处寻，锦官城外柏森森。映阶碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。
浪淘沙令·帘外雨潺潺::李煜::帘外雨潺潺，春意阑珊。罗衾不耐五更寒。梦里不知身是客，一晌贪欢。独自莫凭栏，无限江山，别时容易见时难。流水落花春去也，天上人间。
逢入京使::岑参::故园东望路漫漫，双袖龙钟泪不干。马上相逢无纸笔，凭君传语报平安。
登幽州台歌::陈子昂::前不见古人，后不见来者。念天地之悠悠，独怆然而涕下。
寒食::韩翃::春城无处不飞花，寒食东风御柳斜。日暮汉宫传蜡烛，轻烟散入五侯家。
满井游记::袁宏道::燕地寒，花朝节后，余寒犹厉。冻风时作，作则飞沙走砾。局促一室之内，欲出不得。每冒风驰行，未百步辄返。廿二日天稍和，偕数友出东直，至满井。高柳夹堤，土膏微润，一望空阔，若脱笼之鹄。于时冰皮始解，波色乍明，鳞浪层层，清澈见底，晶晶然如镜之新开而冷光之乍出于匣也。山峦为晴雪所洗，娟然如拭，鲜妍明媚，如倩女之靧面而髻鬟之始掠也。柳条将舒未舒，柔梢披风，麦田浅鬣寸许。游人虽未盛，泉而茗者，罍而歌者，红装而蹇者，亦时时有。风力虽尚劲，然徒步则汗出浃背。凡曝沙之鸟，呷浪之鳞，悠然自得，毛羽鳞鬣之间皆有喜气。始知郊田之外未始无春，而城居者未之知也。夫不能以游堕事而潇然于山石草木之间者，惟此官也。而此地适与余近，余之游将自此始，恶能无纪？己亥之二月也。
从军行·其二::李白::百战沙场碎铁衣，城南已合数重围。突营射杀呼延将，独领残兵千骑归。
游园不值::叶绍翁::应怜屐齿印苍苔，小扣柴扉久不开。春色满园关不住，一枝红杏出墙来。
山中::王勃::长江悲已滞，万里念将归。况属高风晚，山山黄叶飞。
暮江吟::白居易::一道残阳铺水中，半江瑟瑟半江红。可怜九月初三夜，露似真珠月似弓。
寒菊 / 画菊::郑思肖::花开不并百花丛，独立疏篱趣未穷。宁可枝头抱香死，何曾吹落北风中。
秋夜将晓出篱门迎凉有感二首::陆游::迢迢天汉西南落，喔喔邻鸡一再鸣。壮志病来消欲尽，出门搔首怆平生。三万里河东入海，五千仞岳上摩天。遗民泪尽胡尘里，南望王师又一年。
霜月::李商隐::初闻征雁已无蝉，百尺楼高水接天。青女素娥俱耐冷，月中霜里斗婵娟。
惠崇春江晚景二首 / 惠崇春江晓景二首::苏轼::竹外桃花三两枝，春江水暖鸭先知。蒌蒿满地芦芽短，正是河豚欲上时。两两归鸿欲破群，依依还似北归人。遥知朔漠多风雪，更待江南半月春。
宿建德江::孟浩然::移舟泊烟渚，日暮客愁新。野旷天低树，江清月近人。
从军行七首·其四::王昌龄::青海长云暗雪山，孤城遥望玉门关。黄沙百战穿金甲，不破楼兰终不还。
杨氏之子::刘义庆::梁国杨氏子九岁，甚聪惠。孔君平诣其父，父不在，乃呼儿出。为设果，果有杨梅。孔指以示儿曰：“此是君家果。”儿应声答曰：“未闻孔雀是夫子家禽。”
唐雎不辱使命::刘向 撰::秦王使人谓安陵君曰：“寡人欲以五百里之地易安陵，安陵君其许寡人！”安陵君曰：“大王加惠，以大易小，甚善；虽然，受地于先王，愿终守之，弗敢易！”秦王不说。安陵君因使唐雎使于秦。秦王谓唐雎曰：“寡人以五百里之地易安陵，安陵君不听寡人，何也？且秦灭韩亡魏，而君以五十里之地存者，以君为长者，故不错意也。今吾以十倍之地，请广于君，而君逆寡人者，轻寡人与？”唐雎对曰：“否，非若是也。安陵君受地于先王而守之，虽千里不敢易也，岂直五百里哉？”秦王怫然怒，谓唐雎曰：“公亦尝闻天子之怒乎？”唐雎对曰：“臣未尝闻也。”秦王曰：“天子之怒，伏尸百万，流血千里。”唐雎曰：“大王尝闻布衣之怒乎？”秦王曰：“布衣之怒，亦免冠徒跣，以头抢地耳。”唐雎曰：“此庸夫之怒也，非士之怒也。夫专诸之刺王僚也，彗星袭月；聂政之刺韩傀也，白虹贯日；要离之刺庆忌也，仓鹰击于殿上。此三子者，皆布衣之士也，怀怒未发，休祲降于天，与臣而将四矣。若士必怒，伏尸二人，流血五步，天下缟素，今日是也。”挺剑而起。秦王色挠，长跪而谢之曰：“先生坐！何至于此！寡人谕矣：夫韩、魏灭亡，而安陵以五十里之地存者，徒以有先生也。”
学弈::佚名::弈秋，通国之善弈者也。使弈秋诲二人弈，其一人专心致志，惟弈秋之为听；一人虽听之，一心以为有鸿鹄将至，思援弓缴而射之。虽与之俱学，弗若之矣。为是其智弗若与？曰：非然也。
子夜吴歌·秋歌::李白::长安一片月，万户捣衣声。秋风吹不尽，总是玉关情。何日平胡虏，良人罢远征。
南浦别::白居易::南浦凄凄别，西风袅袅秋。一看肠一断，好去莫回头。
凤求凰::司马相如::其一：【琴曲出自王实甫《西厢记》】有美一人兮，见之不忘。（有美人兮，见之不忘。）一日不见兮，思之如狂。凤飞翱翔兮，四海求凰。无奈佳人兮，不在东墙。将琴代语兮，聊写衷肠。何时见许兮，慰我彷徨。愿言配德兮，携手相将。不得於飞兮，使我沦亡。其二：凤兮凤兮归故乡，遨游四海求其凰。时未遇兮无所将，何悟今兮升斯堂！有艳淑女在闺房，室迩人遐毒我肠。何缘交颈为鸳鸯，胡颉颃兮共翱翔！凰兮凰兮从我栖，得托孳尾永为妃。交情通意心和谐，中夜相从知者谁？双翼俱起翻高飞，无感我思使余悲。
关山月::李白::明月出天山，苍茫云海间。长风几万里，吹度玉门关。汉下白登道，胡窥青海湾。由来征战地，不见有人还。戍客望边邑，思归多苦颜。高楼当此夜，叹息未应闲。
江南逢李龟年::杜甫::岐王宅里寻常见，崔九堂前几度闻。正是江南好风景，落花时节又逢君。
登岳阳楼::杜甫::昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。
夏日山中::李白::懒摇白羽扇，裸袒青林中。脱巾挂石壁，露顶洒松风。
己亥杂诗·其二百二十::龚自珍::九州生气恃风雷，万马齐喑究可哀。我劝天公重抖擞，不拘一格降人才。
画::王维::远看山有色，近听水无声。春去花还在，人来鸟不惊。
论语十二章::佚名::子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”《学而》曾子曰：“吾日三省吾身：为人谋而不忠乎？与朋友交而不信乎？传不习乎？”《学而》子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”《为政》子曰：“温故而知新，可以为师矣。”《为政》子曰：“学而不思则罔，思而不学则殆。”《为政》子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”《雍也》子曰：“知之者不如好之者，好之者不如乐之者。”《雍也》子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”《述而》子曰：“三人行，必有我师焉。择其善者而从之，其不善者而改之。”《述而》子在川上曰：“逝者如斯夫，不舍昼夜。”《子罕》子曰：“三军可夺帅也，匹夫不可夺志也。”《子罕》子夏曰：“博学而笃志，切问而近思，仁在其中矣。”《子张》
菊花::元稹::秋丛绕舍似陶家，遍绕篱边日渐斜。不是花中偏爱菊，此花开尽更无花。
客中行 / 客中作::李白::兰陵美酒郁金香，玉碗盛来琥珀光。但使主人能醉客，不知何处是他乡。
隆中对::陈寿::亮躬耕陇亩，好为《梁父吟》。身长八尺，每自比于管仲、乐毅，时人莫之许也。惟博陵崔州平、颍川徐庶元直与亮友善，谓为信然。时先主屯新野。徐庶见先主，先主器之，谓先主曰：“诸葛孔明者，卧龙也，将军岂愿见之乎？”先主曰：“君与俱来。”庶曰：“此人可就见，不可屈致也。将军宜枉驾顾之。”由是先主遂诣亮，凡三往，乃见。因屏人曰：“汉室倾颓，奸臣窃命，主上蒙尘。孤不度德量力，欲信大义于天下；而智术浅短，遂用猖蹶，至于今日。然志犹未已，君谓计将安出？”亮答曰：“自董卓已来，豪杰并起，跨州连郡者不可胜数。曹操比于袁绍，则名微而众寡。然操遂能克绍，以弱为强者，非惟天时，抑亦人谋也。今操已拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之用，此可以为援而不可图也。荆州北据汉、沔，利尽南海，东连吴会，西通巴、蜀，此用武之国，而其主不能守，此殆天所以资将军，将军岂有意乎？益州险塞，沃野千里，天府之土，高祖因之以成帝业。刘璋暗弱，张鲁在北，民殷国富而不知存恤，智能之士思得明君。将军既帝室之胄，信义著于四海，总揽英雄，思贤如渴，若跨有荆、益，保其岩阻，西和诸戎，南抚夷越，外结好孙权，内修政理；天下有变，则命一上将将荆州之军以向宛、洛，将军身率益州之众出于秦川，百姓孰敢不箪食壶浆以迎将军者乎？诚如是，则霸业可成，汉室可兴矣。”先主曰：“善！”于是与亮情好日密。关羽、张飞等不悦，先主解之曰：“孤之有孔明，犹鱼之有水也。愿诸君勿复言。”羽、飞乃止。
蝶恋花·庭院深深深几许::欧阳修::庭院深深深几许，杨柳堆烟，帘幕无重数。玉勒雕鞍游冶处，楼高不见章台路。雨横风狂三月暮，门掩黄昏，无计留春住。泪眼问花花不语，乱红飞过秋千去。
中秋月::晏殊::十轮霜影转庭梧，此夕羁人独向隅。未必素娥无怅恨，玉蟾清冷桂花孤。
渔家傲·天接云涛连晓雾::李清照::天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。我报路长嗟日暮，学诗谩有惊人句。九万里风鹏正举。风休住，蓬舟吹取三山去！
归去来兮辞·并序::陶渊明::余家贫，耕植不足以自给。幼稚盈室，瓶无储粟，生生所资，未见其术。亲故多劝余为长吏，脱然有怀，求之靡途。会有四方之事，诸侯以惠爱为德，家叔以余贫苦，遂见用于小邑。于时风波未静，心惮远役，彭泽去家百里，公田之利，足以为酒。故便求之。及少日，眷然有归欤之情。何则？质性自然，非矫厉所得。饥冻虽切，违己交病。尝从人事，皆口腹自役。于是怅然慷慨，深愧平生之志。犹望一稔，当敛裳宵逝。寻程氏妹丧于武昌，情在骏奔，自免去职。仲秋至冬，在官八十余日。因事顺心，命篇曰《归去来兮》。乙巳岁十一月也。归去来兮，田园将芜胡不归？既自以心为形役，奚惆怅而独悲？悟已往之不谏，知来者之可追。实迷途其未远，觉今是而昨非。舟遥遥以轻飏，风飘飘而吹衣。问征夫以前路，恨晨光之熹微。乃瞻衡宇，载欣载奔。僮仆欢迎，稚子候门。三径就荒，松菊犹存。携幼入室，有酒盈樽。引壶觞以自酌，眄庭柯以怡颜。倚南窗以寄傲，审容膝之易安。园日涉以成趣，门虽设而常关。策扶老以流憩，时矫首而遐观。云无心以出岫，鸟倦飞而知还。景翳翳以将入，抚孤松而盘桓。归去来兮，请息交以绝游。世与我而相违，复驾言兮焉求？悦亲戚之情话，乐琴书以消忧。农人告余以春及，将有事于西畴。或命巾车，或棹孤舟。既窈窕以寻壑，亦崎岖而经丘。木欣欣以向荣，泉涓涓而始流。善万物之得时，感吾生之行休。已矣乎！寓形宇内复几时。曷不委心任去留？胡为乎遑遑欲何之？富贵非吾愿，帝乡不可期。怀良辰以孤往，或植杖而耘耔。登东皋以舒啸，临清流而赋诗。聊乘化以归尽，乐夫天命复奚疑！
浣溪沙·谁念西风独自凉::纳兰性德::谁念西风独自凉，萧萧黄叶闭疏窗，沉思往事立残阳。被酒莫惊春睡重，赌书消得泼茶香，当时只道是寻常。
生查子·元夕::欧阳修::去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。
题临安邸::林升::山外青山楼外楼，西湖歌舞几时休？暖风熏得游人醉，直把杭州作汴州。
风::李峤::解落三秋叶，能开二月花。过江千尺浪，入竹万竿斜。
鹿柴::王维::空山不见人，但闻人语响。返景入深林，复照青苔上。
愚公移山::列御寇::太行、王屋二山，方七百里，高万仞。本在冀州之南，河阳之北。北山愚公者，年且九十，面山而居。惩山北之塞，出入之迂也。聚室而谋曰：“吾与汝毕力平险，指通豫南，达于汉阴，可乎？”杂然相许。其妻献疑曰：“以君之力，曾不能损魁父之丘，如太行、王屋何？且焉置土石？”杂曰：“投诸渤海之尾，隐土之北。”遂率子孙荷担者三夫，叩石垦壤，箕畚运于渤海之尾。邻人京城氏之孀妻有遗男，始龀，跳往助之。寒暑易节，始一反焉。河曲智叟笑而止之曰：“甚矣，汝之不惠。以残年余力，曾不能毁山之一毛，其如土石何？”北山愚公长息曰：“汝心之固，固不可彻，曾不若孀妻弱子。虽我之死，有子存焉；子又生孙，孙又生子；子又有子，子又有孙；子子孙孙无穷匮也，而山不加增，何苦而不平？”河曲智叟亡以应。操蛇之神闻之，惧其不已也，告之于帝。帝感其诚，命夸娥氏二子负二山，一厝朔东，一厝雍南。自此，冀之南，汉之阴，无陇断焉。
塞翁失马::刘安::近塞上之人，有善术者，马无故亡而入胡。人皆吊之，其父曰：“此何遽不为福乎？”居数月，其马将胡骏马而归。人皆贺之，其父曰：“此何遽不能为祸乎？”家富良马，其子好骑，堕而折其髀。人皆吊之，其父曰：“此何遽不为福乎？”居一年，胡人大入塞，丁壮者引弦而战。近塞之人，死者十九。此独以跛之故，父子相保。
江畔独步寻花·其五::杜甫::黄师塔前江水东，春光懒困倚微风。桃花一簇开无主，可爱深红爱浅红？
宣州谢脁楼饯别校书叔云::李白::弃我去者，昨日之日不可留；乱我心者，今日之日多烦忧。长风万里送秋雁，对此可以酣高楼。蓬莱文章建安骨，中间小谢又清发。俱怀逸兴壮思飞，欲上青天览明月。抽刀断水水更流，举杯销愁愁更愁。人生在世不称意，明朝散发弄扁舟。
劝学::颜真卿::三更灯火五更鸡，正是男儿读书时。黑发不知勤学早，白首方悔读书迟。
野望::王绩::东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。
题破山寺后禅院::常建::清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但余钟磬音。清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，惟余钟磬音。清晨入古寺，初日照高林。竹径通幽处，禅房花木深。山光悦鸟性，潭影空人心。万籁此俱寂，但余钟磬音。清晨入古寺，初日照高林。曲径通幽处，禅房花木深。山光悦鸟性，潭影空人心。万籁此俱寂，但余钟磬音。
四时田园杂兴·其二::范成大::梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。
书湖阴先生壁::王安石::茅檐长扫净无苔，花木成畦手自栽。一水护田将绿绕，两山排闼送青来。桑条索漠楝花繁，风敛余香暗度垣。黄鸟数声残午梦，尚疑身属半山园。
天净沙·夏::白朴::云收雨过波添，楼高水冷瓜甜，绿树阴垂画檐。纱厨藤簟，玉人罗扇轻缣。
相见欢·林花谢了春红::李煜::林花谢了春红，太匆匆。无奈朝来寒雨晚来风。胭脂泪，相留醉，几时重。自是人生长恨水长东。
独坐敬亭山::李白::众鸟高飞尽，孤云独去闲。相看两不厌，只有敬亭山。
垓下歌::项羽::力拔山兮气盖世。时不利兮骓不逝。骓不逝兮可奈何！虞兮虞兮奈若何！
除夜雪::陆游::北风吹雪四更初，嘉瑞天教及岁除。半盏屠苏犹未举，灯前小草写桃符。
观潮::周密::浙江之潮，天下之伟观也。自既望以至十八日为盛。方其远出海门，仅如银线；既而渐近，则玉城雪岭际天而来，大声如雷霆，震撼激射，吞天沃日，势极雄豪。杨诚斋诗云“海涌银为郭，江横玉系腰”者是也。每岁京尹出浙江亭教阅水军，艨艟数百，分列两岸；既而尽奔腾分合五阵之势，并有乘骑弄旗标枪舞刀于水面者，如履平地。倏尔黄烟四起，人物略不相睹，水爆轰震，声如崩山。烟消波静，则一舸无迹，仅有“敌船”为火所焚，随波而逝。吴儿善泅者数百，皆披发文身，手持十幅大彩旗，争先鼓勇，溯迎而上，出没于鲸波万仞中，腾身百变，而旗尾略不沾湿，以此夸能。江干上下十余里间，珠翠罗绮溢目，车马塞途，饮食百物皆倍穹常时，而僦赁看幕，虽席地不容间也。
商山早行::温庭筠::晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。因思杜陵梦，凫雁满回塘。
十五从军征::佚名::十五从军征，八十始得归。道逢乡里人：“家中有阿谁？”“遥看是君家，松柏冢累累。”兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁？出门东向看，泪落沾我衣。
所见::袁枚::牧童骑黄牛，歌声振林樾。意欲捕鸣蝉，忽然闭口立。
大林寺桃花::白居易::人间四月芳菲尽，山寺桃花始盛开。长恨春归无觅处，不知转入此中来。
已酉端午::贝琼::风雨端阳生晦冥，汨罗无处吊英灵。海榴花发应相笑，无酒渊明亦独醒。
侠客行::李白::赵客缦胡缨，吴钩霜雪明。银鞍照白马，飒沓如流星。十步杀一人，千里不留行。事了拂衣去，深藏身与名。闲过信陵饮，脱剑膝前横。将炙啖朱亥，持觞劝侯嬴。三杯吐然诺，五岳倒为轻。眼花耳热后，意气素霓生。救赵挥金槌，邯郸先震惊。千秋二壮士，烜赫大梁城。纵死侠骨香，不惭世上英。谁能书阁下，白首太玄经。
咏雪 / 咏雪联句::刘义庆::谢太傅寒雪日内集，与儿女讲论文义。俄而雪骤,公欣然曰：“白雪纷纷何所似？”兄子胡儿曰：“撒盐空中差可拟。”兄女曰：“未若柳絮因风起。”公大笑乐。即公大兄无奕女，左将军王凝之妻也。
绝句二首::杜甫::迟日江山丽，春风花草香。泥融飞燕子，沙暖睡鸳鸯。江碧鸟逾白，山青花欲燃。今春看又过，何日是归年。
论语十则::佚名::子曰：“学而时习之，不亦说乎?有朋自远方来，不亦乐乎?人不知而不愠，不亦君子乎?”（《学而》）曾子曰：“吾日三省吾身：为人谋而不忠乎？与朋友交而不信乎？传不习乎？”（《学而》）子曰：“温故而知新，可以为师矣。”（《为政》）子曰：“学而不思则罔,思而不学则殆。”（《为政》）子曰：“由，诲女知之乎！知之为知之，不知为不知，是知也。”（《为政》）子曰：“见贤思齐焉，见不贤而内自省也。”（《里仁》）子曰：“三人行，必有我师焉。择其善者而从之，其不善者而改之。”（《述而》）曾子曰：“士不可以不弘毅，任重而道远。仁以为己任，不亦重乎？死而后已，不亦远乎？”（《泰伯》）子曰：“岁寒，然后知松柏之后凋也。”（《子罕》）子贡问曰：“有一言而可以终身行之者乎？”子曰：“其恕乎！己所不欲，勿施于人。”（《卫灵公》）
离思五首·其四::元稹::曾经沧海难为水，除却巫山不是云。取次花丛懒回顾，半缘修道半缘君。
约客::赵师秀::黄梅时节家家雨，青草池塘处处蛙。有约不来过夜半，闲敲棋子落灯花。
赠刘景文::苏轼::荷尽已无擎雨盖，菊残犹有傲霜枝。一年好景君须记，最是橙黄橘绿时。
大风歌::刘邦::大风起兮云飞扬，威加海内兮归故乡，安得猛士兮守四方！
烛之武退秦师::左丘明::晋侯、秦伯围郑，以其无礼于晋，且贰于楚也。晋军函陵，秦军氾南。佚之狐言于郑伯曰：“国危矣，若使烛之武见秦君，师必退。”公从之。辞曰：“臣之壮也，犹不如人；今老矣，无能为也已。”公曰：“吾不能早用子，今急而求子，是寡人之过也。然郑亡，子亦有不利焉！”许之。夜缒而出，见秦伯，曰：“秦、晋围郑，郑既知亡矣。若亡郑而有益于君，敢以烦执事。越国以鄙远，君知其难也，焉用亡郑以陪邻？邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦、瑕，朝济而夕设版焉，君之所知也。夫晋，何厌之有？既东封郑，又欲肆其西封，若不阙秦，将焉取之？阙秦以利晋，唯君图之。”秦伯说，与郑人盟。使杞子、逢孙、杨孙戍之，乃还。子犯请击之。公曰：“不可。微夫人之力不及此。因人之力而敝之，不仁；失其所与，不知；以乱易整，不武。吾其还也。”亦去之。（选自《左传》）
归园田居·其一::陶渊明::少无适俗韵，性本爱丘山。误落尘网中，一去三十年。羁鸟恋旧林，池鱼思故渊。开荒南野际，守拙归园田。方宅十余亩，草屋八九间。榆柳荫后檐，桃李罗堂前。暧暧远人村，依依墟里烟。狗吠深巷中，鸡鸣桑树颠。户庭无尘杂，虚室有余闲。久在樊笼里，复得返自然。
天净沙·冬::白朴::一声画角谯门，半庭新月黄昏，雪里山前水滨。竹篱茅舍，淡烟衰草孤村。
乌衣巷::刘禹锡::朱雀桥边野草花，乌衣巷口夕阳斜。旧时王谢堂前燕，飞入寻常百姓家。
敕勒歌::乐府诗集::敕勒川，阴山下。天似穹庐，笼盖四野。天苍苍，野茫茫。风吹草低见牛羊。
夜书所见::叶绍翁::萧萧梧叶送寒声，江上秋风动客情。知有儿童挑促织，夜深篱落一灯明。
白头吟::卓文君::皑如山上雪，皎若云间月。闻君有两意，故来相决绝。今日斗酒会，明旦沟水头。躞蹀御沟上，沟水东西流。凄凄复凄凄，嫁娶不须啼。愿得一心人，白头不相离。竹竿何袅袅，鱼尾何簁簁！男儿重意气，何用钱刀为！
荆轲歌 / 渡易水歌::佚名::风萧萧兮易水寒，壮士一去兮不复还。探虎穴兮入蛟宫，仰天呼气兮成白虹。
江南::佚名::江南可采莲，莲叶何田田，鱼戏莲叶间。鱼戏莲叶东，鱼戏莲叶西，鱼戏莲叶南，鱼戏莲叶北。
天竺寺八月十五日夜桂子::皮日休::玉颗珊珊下月轮，殿前拾得露华新。至今不会天中事，应是嫦娥掷与人。
陈情表::西晋·李密::臣密言：臣以险衅，夙遭闵凶。生孩六月，慈父见背；行年四岁，舅夺母志。祖母刘愍臣孤弱，躬亲抚养。臣少多疾病，九岁不行，零丁孤苦，至于成立。既无伯叔，终鲜兄弟，门衰祚薄，晚有儿息。外无期功强近之亲，内无应门五尺之僮，茕茕孑立，形影相吊。而刘夙婴疾病，常在床蓐，臣侍汤药，未曾废离。逮奉圣朝，沐浴清化。前太守臣逵察臣孝廉；后刺史臣荣举臣秀才。臣以供养无主，辞不赴命。诏书特下，拜臣郎中，寻蒙国恩，除臣洗马。猥以微贱，当侍东宫，非臣陨首所能上报。臣具以表闻，辞不就职。诏书切峻，责臣逋慢；郡县逼迫，催臣上道；州司临门，急于星火。臣欲奉诏奔驰，则刘病日笃，欲苟顺私情，则告诉不许。臣之进退，实为狼狈。伏惟圣朝以孝治天下，凡在故老，犹蒙矜育，况臣孤苦，特为尤甚。且臣少仕伪朝，历职郎署，本图宦达，不矜名节。今臣亡国贱俘，至微至陋，过蒙拔擢，宠命优渥，岂敢盘桓，有所希冀！但以刘日薄西山，气息奄奄，人命危浅，朝不虑夕。臣无祖母，无以至今日，祖母无臣，无以终余年。母孙二人，更相为命，是以区区不能废远。臣密今年四十有四，祖母今年九十有六，是臣尽节于陛下之日长，报养刘之日短也。乌鸟私情，愿乞终养。臣之辛苦，非独蜀之人士及二州牧伯所见明知，皇天后土，实所共鉴。愿陛下矜悯愚诚，听臣微志，庶刘侥幸，保卒余年。臣生当陨首，死当结草。臣不胜犬马怖惧之情，谨拜表以闻。
智子疑邻::韩非::宋有富人，天雨墙坏。其子曰：“不筑，必将有盗。”其邻人之父亦云。暮而果大亡其财，其家甚智其子，而疑邻人之父。
山亭夏日::高骈::绿树阴浓夏日长，楼台倒影入池塘。水晶帘动微风起，满架蔷薇一院香。(水晶帘一作水精帘）
相思::王维::红豆生南国，春来发几枝。愿君多采撷，此物最相思。
观书有感二首·其一::朱熹::半亩方塘一鉴开，天光云影共徘徊。问渠那得清如许？为有源头活水来。
诉衷情·当年万里觅封侯::陆游::当年万里觅封侯，匹马戍梁州。关河梦断何处？尘暗旧貂裘。胡未灭，鬓先秋，泪空流。此生谁料，心在天山，身老沧洲。
小儿垂钓::胡令能::蓬头稚子学垂纶，侧坐莓苔草映身。路人借问遥招手，怕得鱼惊不应人。
浣溪沙·漠漠轻寒上小楼::秦观::漠漠轻寒上小楼，晓阴无赖似穷秋。淡烟流水画屏幽。自在飞花轻似梦，无边丝雨细如愁。宝帘闲挂小银钩。
葛覃::佚名::葛之覃兮，施于中谷，维叶萋萋。黄鸟于飞，集于灌木，其鸣喈喈。葛之覃兮，施于中谷，维叶莫莫。是刈是濩，为絺为綌，服之无斁。言告师氏，言告言归。薄污我私，薄浣我衣。害浣害否？归宁父母。
子衿::佚名::青青子衿，悠悠我心。纵我不往，子宁不嗣音？青青子佩，悠悠我思。纵我不往，子宁不来？挑兮达兮，在城阙兮。一日不见，如三月兮。
绝句·古木阴中系短篷::志南::古木阴中系短篷，杖藜扶我过桥东。沾衣欲湿杏花雨，吹面不寒杨柳风。
逢雪宿芙蓉山主人::刘长卿::日暮苍山远，天寒白屋贫。柴门闻犬吠，风雪夜归人。
钗头凤·世情薄::唐婉::世情薄，人情恶，雨送黄昏花易落。晓风干，泪痕残。欲笺心事，独语斜阑。难，难，难！人成各，今非昨，病魂常似秋千索。角声寒，夜阑珊。怕人寻问，咽泪装欢。瞒，瞒，瞒！
池上::白居易::小娃撑小艇，偷采白莲回。不解藏踪迹，浮萍一道开。
题都城南庄::崔护::去年今日此门中，人面桃花相映红。人面不知何处去，桃花依旧笑春风。
登金陵凤凰台::李白::凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。
迢迢牵牛星::佚名::迢迢牵牛星，皎皎河汉女。纤纤擢素手，札札弄机杼。终日不成章，泣涕零如雨。河汉清且浅，相去复几许！盈盈一水间，脉脉不得语。
上邪::佚名::上邪，我欲与君相知，长命无绝衰。山无陵，江水为竭。冬雷震震，夏雨雪。天地合，乃敢与君绝。
明日歌::钱福::明日复明日，明日何其多。我生待明日，万事成蹉跎。世人若被明日累，春去秋来老将至。朝看水东流，暮看日西坠。百年明日能几何？请君听我明日歌。明日复明日，明日何其多！日日待明日，万事成蹉跎。世人皆被明日累，明日无穷老将至。晨昏滚滚水东流，今古悠悠日西坠。百年明日能几何？请君听我明日歌。
望洞庭湖赠张丞相 / 临洞庭湖赠张丞相::孟浩然::八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，徒有羡鱼情。
正气歌::文天祥::余囚北庭，坐一土室。室广八尺，深可四寻。单扉低小，白间短窄，污下而幽暗。当此夏日，诸气萃然：雨潦四集，浮动床几，时则为水气；涂泥半朝，蒸沤历澜，时则为土气；乍晴暴热，风道四塞，时则为日气；檐阴薪爨，助长炎虐，时则为火气；仓腐寄顿，陈陈逼人，时则为米气；骈肩杂遝，腥臊汗垢，时则为人气；或圊溷、或毁尸、或腐鼠，恶气杂出，时则为秽气。叠是数气，当之者鲜不为厉。而予以孱弱，俯仰其间，於兹二年矣，幸而无恙，是殆有养致然尔。然亦安知所养何哉？孟子曰：「吾善养吾浩然之气。」彼气有七，吾气有一，以一敌七，吾何患焉！况浩然者，乃天地之正气也，作正气歌一首。天地有正气，杂然赋流形。下则为河岳，上则为日星。于人曰浩然，沛乎塞苍冥。皇路当清夷，含和吐明庭。时穷节乃见，一一垂丹青。在齐太史简，在晋董狐笔。在秦张良椎，在汉苏武节。为严将军头，为嵇侍中血。为张睢阳齿，为颜常山舌。或为辽东帽，清操厉冰雪。或为出师表，鬼神泣壮烈。或为渡江楫，慷慨吞胡羯。或为击贼笏，逆竖头破裂。是气所磅礴，凛烈万古存。当其贯日月，生死安足论。地维赖以立，天柱赖以尊。三纲实系命，道义为之根。嗟予遘阳九，隶也实不力。楚囚缨其冠，传车送穷北。鼎镬甘如饴，求之不可得。阴房阗鬼火，春院閟天黑。牛骥同一皂，鸡栖凤凰食。一朝蒙雾露，分作沟中瘠。如此再寒暑，百沴自辟易。嗟哉沮洳场，为我安乐国。岂有他缪巧，阴阳不能贼。顾此耿耿在，仰视浮云白。悠悠我心悲，苍天曷有极。哲人日已远，典刑在夙昔。风檐展书读，古道照颜色。
山中杂诗::吴均::山际见来烟，竹中窥落日。鸟向檐上飞，云从窗里出。
无题·昨夜星辰昨夜风::李商隐::昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。
从军行::杨炯::烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。
陈涉世家::司马迁::陈胜者，阳城人也，字涉。吴广者，阳夏人也，字叔。陈涉少时，尝与人佣耕，辍耕之垄上，怅恨久之，曰：“苟富贵，无相忘。”佣者笑而应曰：“若为佣耕，何富贵也？”陈涉太息曰：“嗟乎！燕雀安知鸿鹄之志哉！”二世元年七月，发闾左谪戍渔阳，九百人屯大泽乡。陈胜﹑吴广皆次当行，为屯长。会天大雨，道不通，度已失期。失期，法皆斩。陈胜﹑吴广乃谋曰：“今亡亦死，举大计亦死；等死，死国可乎？”陈胜曰：“天下苦秦久矣。吾闻二世少子也，不当立，当立者乃公子扶苏。扶苏以数谏故，上使外将兵。今或闻无罪，二世杀之。百姓多闻其贤，未知其死也。项燕为楚将，数有功，爱士卒，楚人怜之。或以为死，或以为亡。今诚以吾众诈自称公子扶苏﹑项燕，为天下唱，宜多应者。”吴广以为然。乃行卜。卜者知其指意，曰：“足下事皆成，有功。然足下卜之鬼乎！”陈胜﹑吴广喜，念鬼，曰：“此教我先威众耳。”乃丹书帛曰“陈胜王”，置人所罾鱼腹中。卒买鱼烹食，得鱼腹中书，固以怪之矣。又间令吴广之次所旁丛祠中，夜篝火，狐鸣呼曰：“大楚兴，陈胜王。”卒皆夜惊恐。旦日，卒中往往语，皆指目陈胜。吴广素爱人，士卒多为用者。将尉醉，广故数言欲亡，忿恚尉，令辱之，以激怒其众。尉果笞广。尉剑挺，广起，夺而杀尉。陈胜佐之，并杀两尉。召令徒属曰：“公等遇雨，皆已失期，失期当斩。藉第令毋斩，而戍死者固十六七。且壮士不死即已，死即举大名耳，王侯将相宁nìng有种乎！”徒属皆曰：“敬受命。”乃诈称公子扶苏﹑项燕，从民欲也。袒右，称大楚。为坛而盟，祭以尉首。陈胜自立为将军，吴广为都尉。攻大泽乡，收而攻蕲qí。蕲下，乃令符离人葛婴将兵徇蕲以东。攻铚、酂、苦、柘、谯皆下之。行收兵。比至陈，车六七百乘，骑千余，卒数万人。攻陈，陈守令皆不在，独守丞与战谯门中。弗胜，守丞死，乃入据陈。数日，号令召三老﹑豪杰与皆来会计事。三老﹑豪杰皆曰：“将军身被坚执锐，伐无道，诛暴秦，复立楚国之社稷jì，功宜为王。”陈涉乃立为王，号为张楚。当此时，诸郡县苦秦吏者，皆刑其长吏，杀之以应陈涉。乃以吴叔为假王，监诸将以西击荥阳。令陈人武臣、张耳、陈馀徇赵地，令汝阴人邓宗徇九江郡。当此时，楚兵数千人为聚者，不可胜数。葛婴至东城，立襄强为楚王。婴后闻陈王已立，因杀襄强，还报。至陈，陈王诛杀葛婴。陈王令魏人周市北徇魏地。吴广围荥阳。李由为三川守，守荥阳，吴叔弗能下。陈王征国之豪杰与计，以上蔡人房君蔡赐为上柱国。周文，陈之贤人也，尝为项燕军视日，事春申君，自言习兵，陈王与之将军印，西击秦。行收兵至关，车千乘，卒数十万，至戏，军焉。秦令少府章邯免郦山徒﹑人奴产子生，悉发以击楚大军，尽败之。周文败，走出关，止次曹阳二三月。章邯追败之，复走次渑池十余日。章邯击，大破之。周文自刭，军遂不战。武臣到邯郸，自立为赵王，陈馀为大将军，张耳、召骚为左右丞相。陈王怒，捕系武臣等家室，欲诛之。柱国曰：“秦未亡而诛赵王将相家属，此生一秦也。不如因而立之。”陈王乃遣使者贺赵，而徙系武臣等家属宫中，而封耳子张敖为成都君，趣赵兵，亟入关。赵王将相相与谋曰：“王王赵，非楚意也。楚已诛秦，必加兵於赵。计莫如毋西兵，使使北徇燕地以自广也。赵南据大河，北有燕、代，楚虽胜秦，不敢制赵。若楚不胜秦，必重赵。赵乘秦之弊，可以得志于天下。”赵王以为然，因不西兵，而遣故上谷卒史韩广将兵北徇燕地。燕故贵人豪杰谓韩广曰：“楚已立王，赵又已立王。燕虽小，亦万乘之国也，原将军立为燕王。”韩广曰：“广母在赵，不可。”燕人曰：“赵方西忧秦，南忧楚，其力不能禁我。且以楚之彊，不敢害赵王将相之家，赵独安敢害将军之家！”韩广以为然，乃自立为燕王。居数月，赵奉燕王母及家属归之燕。当此之时，诸将之徇地者，不可胜数。周市北徇地至狄，狄人田儋杀狄令，自立为齐王，以齐反击周市。市军散，还至魏地，欲立魏后故宁陵君咎为魏王。时咎在陈王所，不得之魏。魏地已定，欲相与立周市为魏王，周市不肯。使者五反，陈王乃立宁陵君咎为魏王，遣之国。周市卒为相。将军田臧等相与谋曰：“周章军已破矣，秦兵旦暮至，我围荥阳城弗能下，秦军至，必大败。不如少遗兵，足以守荥阳，悉精兵迎秦军。今假王骄，不知兵权，不可与计，非诛之，事恐败。”因相与矫王令以诛吴叔，献其首于陈王。陈王使使赐田臧楚令尹印，使为上将。田臧乃使诸将李归等守荥阳城，自以精兵西迎秦军于敖仓。与战，田臧死，军破。章邯进兵击李归等荥阳下，破之，李归等死。阳城人邓说将兵居郯，章邯别将击破之，邓说军散走陈。铚人伍徐将兵居许，章邯击破之，伍徐军皆散走陈。陈王诛邓说。陈王初立时，陵人秦嘉﹑铚人董譄﹑符离人朱鸡石﹑取虑人郑布﹑徐人丁疾等皆特起，将兵围东海守庆于郯。陈王闻，乃使武平君畔为将军，监郯下军。秦嘉不受命，嘉自立为大司马，恶属武平君。告军吏曰：“武平君年少，不知兵事，勿听！”因矫以王命杀武平君畔。章邯已破伍徐，击陈，柱国房君死。章邯又进兵击陈西张贺军。陈王出监战，军破，张贺死。腊月，陈王之汝阴，还至下城父，其御庄贾杀以降秦。陈胜葬砀，谥曰隐王。陈王故涓人将军吕臣为仓头军，起新阳，攻陈下之，杀庄贾，复以陈为楚。初，陈王至陈，令铚人宋留将兵定南阳，入武关。留已徇南阳，闻陈王死，南阳复为秦。宋留不能入武关，乃东至新蔡，遇秦军，宋留以军降秦。秦传留至咸阳，车裂留以徇。秦嘉等闻陈王军破出走，乃立景驹为楚王，引兵之方与，欲击秦军定陶下。使公孙庆使齐王，欲与并力俱进。齐王曰：“闻陈王战败，不知其死生，楚安得不请而立王！”公孙庆曰：“齐不请楚而立王，楚何故请齐而立王！且楚首事，当令于天下。”田儋诛杀公孙庆。秦左右校复攻陈，下之。吕将军走，收兵复聚。鄱盗当阳君黥布之兵相收，复击秦左右校，破之青波，复以陈为楚。会项梁立怀王孙心为楚王。陈胜王凡六月。已为王，王陈。其故人尝与佣耕者闻之，之陈，扣宫门曰：“吾欲见涉。”宫门令欲缚之。自辩数，乃置，不肯为通。陈王出，遮道而呼涉。陈王闻之，乃召见，载与俱归。入宫，见殿屋帷帐，客曰：“夥颐！涉之为王沉沉者！”楚人谓多为伙，故天下传之，夥涉为王，由陈涉始。客出入愈益发舒，言陈王故情。或说陈王曰：“客愚无知，颛妄言，轻威。”陈王斩之。诸陈王故人皆自引去，由是无亲陈王者。陈王以朱房为中正，胡武为司过，主司群臣。诸将徇地，至，令之不是者，系而罪之，以苛察为忠。其所不善者，弗下吏，辄自治之。陈王信用之。诸将以其故不亲附，此其所以败也。陈胜虽已死，其所置遣侯王将相竟亡秦，由涉首事也。高祖时为陈涉置守頉三十家砀，至今血食。褚先生曰：地形险阻，所以为固也；兵革刑法，所以为治也。犹未足恃也。夫先王以仁义为本，而以固塞文法为枝叶，岂不然哉！吾闻贾生之称曰：“秦孝公据肴函之固，拥雍州之地，君臣固守，以窥周室，有席卷天下、包举宇内、囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。“孝公既没，惠文、武、昭襄蒙故业因遗策，南取汉中，西举巴蜀，东割膏腴之地，收要害之郡。诸侯恐惧，会盟而谋弱秦，不爱珍器、重宝、肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离横，兼韩、魏、燕、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关而延敌，九国之师逡巡遁逃而不敢进。秦无亡矢遗镞之费，而天下诸侯已困矣。于是从散约解，争割地以赂秦。秦有余力而制其弊，追亡逐北，伏尸百万，流血飘橹。因利乘便，宰割天下，分裂河山。强国请服，弱国入朝。“施及孝文王、庄襄王，享国之日浅，国家无事。“及至始皇，奋六世之余烈，振长策而御宇内，吞二周而亡诸侯，履至尊而制六合，执敲朴以鞭笞天下，威振四海。南取百越之地，以为桂林、象郡。百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，燔百家之言，以愚黔首；隳名城，杀豪俊，收天下之兵聚之咸阳，销锋鍉，铸以为金人十二，以弱天下之民。然后践华为城，因河为池，据亿丈之城、临不测之溪以为固。良将劲驽，守要害之处；信臣精卒，陈利兵而谁何。天下已定，始皇之心，自以为关中之固，金城千里，子孙帝王万世之业也。“始皇既没，余威震于殊俗。然陈涉瓮牖绳枢之子，氓隶之人，而迁徙之徒也；材能不及中人，非有仲尼、墨翟之贤，陶朱、猗顿之富。蹑足行伍之间，倔起阡陌之中，率罢散之卒，将数百之众，转而攻秦，斩木为兵，揭竿为旗，天下云集而响应，赢粮而景从。山东豪俊遂并起而亡秦族矣。“且夫天下非小弱也，雍州之地，肴函之固，自若也；陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，不铦于钩戟长铩也；适戍之众，非抗于九国之师也；深谋远虑，行军用兵之道，非及向时之士也。然而成败异变，功业相反。试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣。然后以六合为家，肴函为宫。一夫作难而七庙隳，身死人手，为天下笑者，何也？仁义不施而攻守之势异也。”【索隐述赞】天下匈匈，海内乏主，掎鹿争捷，瞻乌爰处。陈胜首事，厥号张楚。鬼怪是凭，鸿鹄自许。葛婴东下，周文西拒。始亲朱房，又任胡武。伙颐见杀，腹心不与。庄贾何人，反噬城父！
水龙吟·登建康赏心亭::辛弃疾::楚天千里清秋，水随天去秋无际。遥岑远目，献愁供恨，玉簪螺髻。落日楼头，断鸿声里，江南游子。把吴钩看了，栏杆拍遍，无人会，登临意。休说鲈鱼堪脍，尽西风，季鹰归未？求田问舍，怕应羞见，刘郎才气。可惜流年，忧愁风雨，树犹如此！倩何人唤取，红巾翠袖，揾英雄泪！
白马篇::曹植::白马饰金羁，连翩西北驰。借问谁家子，幽并游侠儿。少小去乡邑，扬声沙漠垂。宿昔秉良弓，楛矢何参差。控弦破左的，右发摧月支。仰手接飞猱，俯身散马蹄。狡捷过猴猿，勇剽若豹螭。边城多警急，虏骑数迁移。羽檄从北来，厉马登高堤。长驱蹈匈奴，左顾凌鲜卑。弃身锋刃端，性命安可怀？父母且不顾，何言子与妻！名编壮士籍，不得中顾私。捐躯赴国难，视死忽如归！
浣溪沙·簌簌衣巾落枣花::苏轼::徐门石潭谢雨，道上作五首。潭在城东二十里，常与泗水增减清浊相应。簌簌衣巾落枣花，村南村北响缲车，牛衣古柳卖黄瓜。酒困路长惟欲睡，日高人渴漫思茶。敲门试问野人家。
虞美人·听雨::蒋捷::少年听雨歌楼上。红烛昏罗帐。壮年听雨客舟中。江阔云低、断雁叫西风。而今听雨僧庐下。鬓已星星也。悲欢离合总无情。一任阶前、点滴到天明。
劝学::荀子::君子曰：学不可以已。青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴（pù），不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。故不登高山，不知天之高也；不临深溪，不知地之厚也；不闻先王之遗言，不知学问之大也。干、越、夷、貉之子，生而同声，长而异俗，教使之然也。诗曰：“嗟尔君子，无恒安息。靖共尔位，好是正直。神之听之，介尔景福。”神莫大于化道，福莫长于无祸。吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。南方有鸟焉，名曰蒙鸠，以羽为巢，而编之以发，系之苇苕，风至苕折，卵破子死。巢非不完也，所系者然也。西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。蓬生麻中，不扶而直；白沙在涅，与之俱黑。兰槐之根是为芷，其渐之滫，君子不近，庶人不服。其质非不美也，所渐者然也。故君子居必择乡，游必就士，所以防邪辟而近中正也。物类之起，必有所始。荣辱之来，必象其德。肉腐出虫，鱼枯生蠹。怠慢忘身，祸灾乃作。强自取柱，柔自取束。邪秽在身，怨之所构。施薪若一，火就燥也，平地若一，水就湿也。草木畴生，禽兽群焉，物各从其类也。是故质的张，而弓矢至焉；林木茂，而斧斤至焉；树成荫，而众鸟息焉。醯酸，而蚋聚焉。故言有招祸也，行有招辱也，君子慎其所立乎！积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。是故无冥冥之志者，无昭昭之明；无惛惛之事者，无赫赫之功。行衢道者不至，事两君者不容。目不能两视而明，耳不能两听而聪。螣蛇无足而飞，鼫鼠五技而穷。《诗》曰：“尸鸠在桑，其子七兮。淑人君子，其仪一兮。其仪一兮，心如结兮！”故君子结于一也。昔者瓠巴鼓瑟，而流鱼出听；伯牙鼓琴，而六马仰秣。故声无小而不闻，行无隐而不形。玉在山而草木润，渊生珠而崖不枯。为善不积邪？安有不闻者乎？学恶乎始？恶乎终？曰：其数则始乎诵经，终乎读礼；其义则始乎为士，终乎为圣人，真积力久则入，学至乎没而后止也。故学数有终，若其义则不可须臾舍也。为之，人也；舍之，禽兽也。故书者，政事之纪也；诗者，中声之所止也；礼者，法之大分，类之纲纪也。故学至乎礼而止矣。夫是之谓道德之极。礼之敬文也，乐之中和也，诗书之博也，春秋之微也，在天地之间者毕矣。君子之学也，入乎耳，着乎心，布乎四体，形乎动静。端而言，蝡而动，一可以为法则。小人之学也，入乎耳，出乎口；口耳之间，则四寸耳，曷足以美七尺之躯哉！古之学者为己，今之学者为人。君子之学也，以美其身；小人之学也，以为禽犊。故不问而告谓之傲，问一而告二谓之囋。傲、非也，囋、非也；君子如向矣。学莫便乎近其人。礼乐法而不说，诗书故而不切，春秋约而不速。方其人之习君子之说，则尊以遍矣，周于世矣。故曰：学莫便乎近其人。学之经莫速乎好其人，隆礼次之。上不能好其人，下不能隆礼，安特将学杂识志，顺诗书而已耳。则末世穷年，不免为陋儒而已。将原先王，本仁义，则礼正其经纬蹊径也。若挈裘领，诎五指而顿之，顺者不可胜数也。不道礼宪，以诗书为之，譬之犹以指测河也，以戈舂黍也，以锥餐壶也，不可以得之矣。故隆礼，虽未明，法士也；不隆礼，虽察辩，散儒也。问楛者，勿告也；告楛者，勿问也；说楛者，勿听也。有争气者，勿与辩也。故必由其道至，然后接之；非其道则避之。故礼恭，而后可与言道之方；辞顺，而后可与言道之理；色从而后可与言道之致。故未可与言而言，谓之傲；可与言而不言，谓之隐；不观气色而言，谓瞽。故君子不傲、不隐、不瞽，谨顺其身。诗曰：“匪交匪舒，天子所予。”此之谓也。百发失一，不足谓善射；千里蹞步不至，不足谓善御；伦类不通，仁义不一，不足谓善学。学也者，固学一之也。一出焉，一入焉，涂巷之人也；其善者少，不善者多，桀纣盗跖也；全之尽之，然后学者也。君子知夫不全不粹之不足以为美也，故诵数以贯之，思索以通之，为其人以处之，除其害者以持养之。使目非是无欲见也，使耳非是无欲闻也，使口非是无欲言也，使心非是无欲虑也。及至其致好之也，目好之五色，耳好之五声，口好之五味，心利之有天下。是故权利不能倾也，群众不能移也，天下不能荡也。生乎由是，死乎由是，夫是之谓德操。德操然后能定，能定然后能应。能定能应，夫是之谓成人。天见其明，地见其光，君子贵其全也。
除夜作::高适::旅馆寒灯独不眠，客心何事转凄然。故乡今夜思千里，霜鬓明朝又一年。
朝天子·咏喇叭::王磐::喇叭，唢呐，曲儿小腔儿大。官船来往乱如麻，全仗你抬声价。军听了军愁，民听了民怕。哪里去辨甚么真共假？眼见的吹翻了这家，吹伤了那家，只吹的水尽鹅飞罢！
越人歌::佚名::今夕何夕兮，搴舟中流。今日何日兮，得与王子同舟。蒙羞被好兮，不訾诟耻。心几烦而不绝兮，得知王子。山有木兮木有枝，心悦君兮君不知。
蝶恋花·槛菊愁烟兰泣露::晏殊::槛菊愁烟兰泣露，罗幕轻寒，燕子双飞去。明月不谙离恨苦，斜光到晓穿朱户。昨夜西风凋碧树，独上高楼，望尽天涯路。欲寄彩笺兼尺素，山长水阔知何处？
长相思·一重山::李煜::一重山，两重山。山远天高烟水寒，相思枫叶丹。菊花开，菊花残。塞雁高飞人未还，一帘风月闲。
满江红·小住京华::秋瑾::小住京华，早又是，中秋佳节。为篱下，黄花开遍，秋容如拭。四面歌残终破楚，八年风味徒思浙。苦将侬，强派作蛾眉，殊未屑！身不得，男儿列。心却比，男儿烈！算平生肝胆，因人常热。俗子胸襟谁识我？英雄末路当磨折。莽红尘，何处觅知音？青衫湿！
乐游原 / 登乐游原::李商隐::向晚意不适，驱车登古原。夕阳无限好，只是近黄昏。
别董大二首::高适::千里黄云白日曛，北风吹雁雪纷纷。莫愁前路无知己，天下谁人不识君。六翮飘飖私自怜，一离京洛十余年。丈夫贫贱应未足，今日相逢无酒钱。
望江南·梳洗罢::温庭筠::梳洗罢，独倚望江楼。过尽千帆皆不是，斜晖脉脉水悠悠。肠断白蘋洲。
清明::黄庭坚::佳节清明桃李笑，野田荒冢只生愁。雷惊天地龙蛇蛰，雨足郊原草木柔。人乞祭余骄妾妇，士甘焚死不公侯。贤愚千载知谁是，满眼蓬蒿共一丘。
击壤歌::佚名::日出而作，日入而息。凿井而饮，耕田而食。帝力于我何有哉！
破阵子·春景::晏殊::燕子来时新社，梨花落后清明。池上碧苔三四点，叶底黄鹂一两声。日长飞絮轻。巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。
舟过安仁::杨万里::一叶渔船两小童，收篙停棹坐船中。怪生无雨都张伞，不是遮头是使风。
杂诗三首·其二::王维::君自故乡来，应知故乡事。来日绮窗前，寒梅著花未？
雪::罗隐::尽道丰年瑞，丰年事若何。长安有贫者，为瑞不宜多。
阳关曲·中秋月::苏轼::中秋作本名小秦王，入腔即阳关曲暮云收尽溢清寒，银汉无声转玉盘。此生此夜不长好，明月明年何处看。
梦游天姥吟留别 / 梦游天姥山别东鲁诸公::李白::海客谈瀛洲，烟涛微茫信难求；越人语天姥，云霞明灭或可睹。天姥连天向天横，势拔五岳掩赤城。天台四万八千丈，对此欲倒东南倾。我欲因之梦吴越，一夜飞度镜湖月。湖月照我影，送我至剡溪。谢公宿处今尚在，渌水荡漾清猿啼。脚著谢公屐，身登青云梯。半壁见海日，空中闻天鸡。千岩万转路不定，迷花倚石忽已暝。熊咆龙吟殷岩泉，栗深林兮惊层巅。云青青兮欲雨，水澹澹兮生烟。列缺霹雳，丘峦崩摧。洞天石扉，訇然中开。青冥浩荡不见底，日月照耀金银台。霓为衣兮风为马，云之君兮纷纷而来下。虎鼓瑟兮鸾回车，仙之人兮列如麻。忽魂悸以魄动，恍惊起而长嗟。惟觉时之枕席，失向来之烟霞。世间行乐亦如此，古来万事东流水。别君去兮何时还？且放白鹿青崖间，须行即骑访名山。安能摧眉折腰事权贵，使我不得开心颜!
寻陆鸿渐不遇::皎然::移家虽带郭，野径入桑麻。近种篱边菊，秋来未著花。扣门无犬吠，欲去问西家。报道山中去，归时每日斜。
蜂::罗隐::不论平地与山尖，无限风光尽被占。采得百花成蜜后，为谁辛苦为谁甜？
清平乐·年年雪里::李清照::年年雪里，常插梅花醉。挼尽梅花无好意，赢得满衣清泪。今年海角天涯，萧萧两鬓生华。看取晚来风势，故应难看梅花。
孔雀东南飞 / 古诗为焦仲卿妻作::佚名::汉末建安中，庐江府小吏焦仲卿妻刘氏，为仲卿母所遣，自誓不嫁。其家逼之，乃投水而死。仲卿闻之，亦自缢于庭树。时人伤之，为诗云尔。孔雀东南飞，五里一徘徊。“十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五匹，大人故嫌迟。非为织作迟，君家妇难为！妾不堪驱使，徒留无所施。便可白公姥，及时相遣归。”府吏得闻之，堂上启阿母：“儿已薄禄相，幸复得此妇。结发同枕席，黄泉共为友。共事二三年，始尔未为久。女行无偏斜，何意致不厚。”阿母谓府吏：“何乃太区区！此妇无礼节，举动自专由。吾意久怀忿，汝岂得自由！东家有贤女，自名秦罗敷。可怜体无比，阿母为汝求。便可速遣之，遣去慎莫留！”府吏长跪告：“伏惟启阿母。今若遣此妇，终老不复取！”阿母得闻之，槌床便大怒：“小子无所畏，何敢助妇语！吾已失恩义，会不相从许！”府吏默无声，再拜还入户。举言谓新妇，哽咽不能语：“我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。”新妇谓府吏：“勿复重纷纭。往昔初阳岁，谢家来贵门。奉事循公姥，进止敢自专？昼夜勤作息，伶俜萦苦辛。谓言无罪过，供养卒大恩；仍更被驱遣，何言复来还！妾有绣腰襦，葳蕤自生光；红罗复斗帐，四角垂香囊；箱帘六七十，绿碧青丝绳，物物各自异，种种在其中。人贱物亦鄙，不足迎后人，留待作遗施，于今无会因。时时为安慰，久久莫相忘！”鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。上堂拜阿母，阿母怒不止。“昔作女儿时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。”却与小姑别，泪落连珠子。“新妇初来时，小姑始扶床；今日被驱遣，小姑如我长。勤心养公姥，好自相扶将。初七及下九，嬉戏莫相忘。”出门登车去，涕落百余行。府吏马在前，新妇车在后。隐隐何甸甸，俱会大道口。下马入车中，低头共耳语：“誓不相隔卿，且暂还家去。吾今且赴府，不久当还归。誓天不相负！”新妇谓府吏：“感君区区怀！君既若见录，不久望君来。君当作磐石，妾当作蒲苇。蒲苇纫如丝，磐石无转移。我有亲父兄，性行暴如雷，恐不任我意，逆以煎我怀。”举手长劳劳，二情同依依。入门上家堂，进退无颜仪。阿母大拊掌，不图子自归：“十三教汝织，十四能裁衣，十五弹箜篌，十六知礼仪，十七遣汝嫁，谓言无誓违。汝今何罪过，不迎而自归？”兰芝惭阿母：“儿实无罪过。”阿母大悲摧。还家十余日，县令遣媒来。云有第三郎，窈窕世无双。年始十八九，便言多令才。阿母谓阿女：“汝可去应之。”阿女含泪答：“兰芝初还时，府吏见丁宁，结誓不别离。今日违情义，恐此事非奇。自可断来信，徐徐更谓之。”阿母白媒人：“贫贱有此女，始适还家门。不堪吏人妇，岂合令郎君？幸可广问讯，不得便相许。”媒人去数日，寻遣丞请还，说有兰家女，承籍有宦官。云有第五郎，娇逸未有婚。遣丞为媒人，主簿通语言。直说太守家，有此令郎君，既欲结大义，故遣来贵门。阿母谢媒人：“女子先有誓，老姥岂敢言！”阿兄得闻之，怅然心中烦。举言谓阿妹：“作计何不量！先嫁得府吏，后嫁得郎君。否泰如天地，足以荣汝身。不嫁义郎体，其往欲何云？”兰芝仰头答：“理实如兄言。谢家事夫婿，中道还兄门。处分适兄意，那得自任专！虽与府吏要，渠会永无缘。登即相许和，便可作婚姻。”媒人下床去。诺诺复尔尔。还部白府君：“下官奉使命，言谈大有缘。”府君得闻之，心中大欢喜。视历复开书，便利此月内，六合正相应。良吉三十日，今已二十七，卿可去成婚。交语速装束，络绎如浮云。青雀白鹄舫，四角龙子幡。婀娜随风转，金车玉作轮。踯躅青骢马，流苏金镂鞍。赍钱三百万，皆用青丝穿。杂彩三百匹，交广市鲑珍。从人四五百，郁郁登郡门。阿母谓阿女：“适得府君书，明日来迎汝。何不作衣裳？莫令事不举！”阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤：“自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望！”府吏谓新妇：“贺卿得高迁！磐石方且厚，可以卒千年；蒲苇一时纫，便作旦夕间。卿当日胜贵，吾独向黄泉！”新妇谓府吏：“何意出此言！同是被逼迫，君尔妾亦然。黄泉下相见，勿违今日言！”执手分道去，各各还家门。生人作死别，恨恨那可论？念与世间辞，千万不复全！府吏还家去，上堂拜阿母：“今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神！命如南山石，四体康且直！”阿母得闻之，零泪应声落：“汝是大家子，仕宦于台阁。慎勿为妇死，贵贱情何薄！东家有贤女，窈窕艳城郭，阿母为汝求，便复在旦夕。”府吏再拜还，长叹空房中，作计乃尔立。转头向户里，渐见愁煎迫。其日牛马嘶，新妇入青庐。奄奄黄昏后，寂寂人定初。我命绝今日，魂去尸长留！揽裙脱丝履，举身赴清池。府吏闻此事，心知长别离。徘徊庭树下，自挂东南枝。两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起彷徨。多谢后世人，戒之慎勿忘。
长相思·其一::李白::长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹。美人如花隔云端！上有青冥之长天，下有渌水之波澜。天长路远魂飞苦，梦魂不到关山难。长相思，摧心肝！
望海潮·东南形胜::柳永::东南形胜，三吴都会，钱塘自古繁华，烟柳画桥，风帘翠幕，参差十万人家。云树绕堤沙，怒涛卷霜雪，天堑无涯。市列珠玑，户盈罗绮，竞豪奢。重湖叠巘清嘉。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。乘醉听箫鼓，吟赏烟霞。异日图将好景，归去凤池夸。
八阵图::杜甫::功盖三分国，名成八阵图。（名成一作：名高）江流石不转，遗恨失吞吴。
氓::佚名::氓之蚩蚩，抱布贸丝。匪来贸丝，来即我谋。送子涉淇，至于顿丘。匪我愆期，子无良媒。将子无怒，秋以为期。乘彼垝垣，以望复关。不见复关，泣涕涟涟。既见复关，载笑载言。尔卜尔筮，体无咎言。以尔车来，以我贿迁。桑之未落，其叶沃若。于嗟鸠兮！无食桑葚。于嗟女兮！无与士耽。士之耽兮，犹可说也。女之耽兮，不可说也。桑之落矣，其黄而陨。自我徂尔，三岁食贫。淇水汤汤，渐车帷裳。女也不爽，士贰其行。士也罔极，二三其德。三岁为妇，靡室劳矣。夙兴夜寐，靡有朝矣。言既遂矣，至于暴矣。兄弟不知，咥其笑矣。静言思之，躬自悼矣。及尔偕老，老使我怨。淇则有岸，隰则有泮。总角之宴，言笑晏晏，信誓旦旦，不思其反。反是不思，亦已焉哉！
竹枝词二首·其一::刘禹锡::杨柳青青江水平，闻郎江上踏歌声。东边日出西边雨，道是无晴却有晴。
望月有感::白居易::自河南经乱，关内阻饥，兄弟离散，各在一处。因望月有感，聊书所怀，寄上浮梁大兄、於潜七兄、乌江十五兄，兼示符离及下邽弟妹。时难年荒世业空，弟兄羁旅各西东。田园寥落干戈后，骨肉流离道路中。吊影分为千里雁，辞根散作九秋蓬。共看明月应垂泪，一夜乡心五处同。
捕蛇者说::柳宗元::永州之野产异蛇：黑质而白章，触草木尽死；以啮人，无御之者。然得而腊之以为饵，可以已大风、挛踠、瘘疠，去死肌，杀三虫。其始太医以王命聚之，岁赋其二。募有能捕之者，当其租入。永之人争奔走焉。有蒋氏者，专其利三世矣。问之，则曰：“吾祖死于是，吾父死于是，今吾嗣为之十二年，几死者数矣。”言之貌若甚戚者。余悲之，且曰：“若毒之乎？余将告于莅事者，更若役，复若赋，则何如？”蒋氏大戚，汪然出涕，曰：“君将哀而生之乎？则吾斯役之不幸，未若复吾赋不幸之甚也。向吾不为斯役，则久已病矣。自吾氏三世居是乡，积于今六十岁矣。而乡邻之生日蹙，殚其地之出，竭其庐之入。号呼而转徙，饥渴而顿踣。触风雨，犯寒暑，呼嘘毒疠，往往而死者，相藉也。曩与吾祖居者，今其室十无一焉。与吾父居者，今其室十无二三焉。与吾居十二年者，今其室十无四五焉。非死则徙尔，而吾以捕蛇独存。悍吏之来吾乡，叫嚣乎东西，隳突乎南北；哗然而骇者，虽鸡狗不得宁焉。吾恂恂而起，视其缶，而吾蛇尚存，则弛然而卧。谨食之，时而献焉。退而甘食其土之有，以尽吾齿。盖一岁之犯死者二焉，其余则熙熙而乐，岂若吾乡邻之旦旦有是哉。今虽死乎此，比吾乡邻之死则已后矣，又安敢毒耶？”余闻而愈悲，孔子曰：“苛政猛于虎也！”吾尝疑乎是，今以蒋氏观之，犹信。呜呼！孰知赋敛之毒有甚是蛇者乎！故为之说，以俟夫观人风者得焉。（饥渴而顿踣一作：饿渴）
送东阳马生序::宋濂::余幼时即嗜学。家贫，无从致书以观，每假借于藏书之家，手自笔录，计日以还。天大寒，砚冰坚，手指不可屈伸，弗之怠。录毕，走送之，不敢稍逾约。以是人多以书假余，余因得遍观群书。既加冠，益慕圣贤之道，又患无硕师、名人与游，尝趋百里外，从乡之先达执经叩问。先达德隆望尊，门人弟子填其室，未尝稍降辞色。余立侍左右，援疑质理，俯身倾耳以请；或遇其叱咄，色愈恭，礼愈至，不敢出一言以复；俟其欣悦，则又请焉。故余虽愚，卒获有所闻。当余之从师也，负箧曳屣，行深山巨谷中，穷冬烈风，大雪深数尺，足肤皲裂而不知。至舍，四支僵劲不能动，媵人持汤沃灌，以衾拥覆，久而乃和。寓逆旅，主人日再食，无鲜肥滋味之享。同舍生皆被绮绣，戴朱缨宝饰之帽，腰白玉之环，左佩刀，右备容臭，烨然若神人；余则缊袍敝衣处其间，略无慕艳意。以中有足乐者，不知口体之奉不若人也。盖余之勤且艰若此。今虽耄老，未有所成，犹幸预君子之列，而承天子之宠光，缀公卿之后，日侍坐备顾问，四海亦谬称其氏名，况才之过于余者乎？今诸生学于太学，县官日有廪稍之供，父母岁有裘葛之遗，无冻馁之患矣；坐大厦之下而诵《诗》《书》，无奔走之劳矣；有司业、博士为之师，未有问而不告，求而不得者也；凡所宜有之书，皆集于此，不必若余之手录，假诸人而后见也。其业有不精，德有不成者，非天质之卑，则心不若余之专耳，岂他人之过哉！东阳马生君则，在太学已二年，流辈甚称其贤。余朝京师，生以乡人子谒余，撰长书以为贽，辞甚畅达，与之论辩，言和而色夷。自谓少时用心于学甚劳，是可谓善学者矣！其将归见其亲也，余故道为学之难以告之。谓余勉乡人以学者，余之志也；诋我夸际遇之盛而骄乡人者，岂知余者哉！
李延年歌::李延年::北方有佳人，绝世而独立。一顾倾人城，再顾倾人国。宁不知倾城与倾国？佳人难再得。
端午日::殷尧藩::少年佳节倍多情，老去谁知感慨生；不效艾符趋习俗，但祈蒲酒话升平。鬓丝日日添白头，榴锦年年照眼明；千载贤愚同瞬息，几人湮没几垂名。
送李少府贬峡中王少府贬长沙::高适::嗟君此别意何如，驻马衔杯问谪居。巫峡啼猿数行泪，衡阳归雁几封书。青枫江上秋帆远，白帝城边古木疏。圣代即今多雨露，暂时分手莫踌躇。
赠花卿::杜甫::锦城丝管日纷纷，半入江风半入云。此曲只应天上有，人间能得几回闻。
童趣::沈复::余忆童稚时，能张目对日，明察秋毫，见藐小之物必细察其纹理，故时有物外之趣。夏蚊成雷，私拟作群鹤舞于空中，心之所向，则或千或百，果然鹤也；昂首观之，项为之强。又留蚊于素帐中，徐喷以烟，使之冲烟而飞鸣，作青云白鹤观，果如鹤唳云端，为之怡然称快。余常于土墙凹凸处，花台小草丛杂处，蹲其身，使与台齐；定神细视，以丛草为林，以虫蚁为兽，以土砾凸者为丘，凹者为壑，神游其中，怡然自得。一日，见二虫斗草间，观之，兴正浓，忽有庞然大物，拔山倒树而来，盖一癞蛤蟆，舌一吐而二虫尽为所吞。余年幼，方出神，不觉呀然一惊。神定，捉虾蟆，鞭数十，驱之别院。
过松源晨炊漆公店::杨万里::莫言下岭便无难，赚得行人错喜欢。正入万山圈子里，一山放过一山拦。
悯农二首::李绅::春种一粒粟，秋收万颗子。四海无闲田，农夫犹饿死。锄禾日当午，汗滴禾下土。谁知盘中餐，粒粒皆辛苦？
寡人之于国也::孟子弟子录::梁惠王曰：“寡人之于国也，尽心焉耳矣。河内凶，则移其民于河东，移其粟于河内；河东凶亦然。察邻国之政，无如寡人之用心者。邻国之民不加少，寡人之民不加多，何也？孟子对曰：“王好战，请以战喻。填然鼓之，兵刃既接，弃甲曳兵而走。或百步而后止，或五十步而后止。以五十步笑百步，则何如？”曰：“不可，直不百步耳，是亦走也。”曰：“王如知此，则无望民之多于邻国也。不违农时，谷不可胜食也；数罟不入洿池，鱼鳖不可胜食也；斧斤以时入山林，材木不可胜用也。谷与鱼鳖不可胜食，材木不可胜用，是使民养生丧死无憾也。养生丧死无憾，王道之始也。五亩之宅，树之以桑，五十者可以衣帛矣。鸡豚狗彘之畜，无失其时，七十者可以食肉矣。百亩之田，勿夺其时，数口之家，可以无饥矣；谨庠序之教，申之以孝悌之义，颁白者不负戴于道路矣。七十者衣帛食肉，黎民不饥不寒，然而不王者，未之有也。狗彘食人食而不知检，涂有饿莩而不知发，人死，则曰：‘非我也，岁也。’是何异于刺人而杀之，曰‘非我也，兵也’?王无罪岁，斯天下之民至焉。”
卜算子·黄州定慧院寓居作::苏轼::缺月挂疏桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。
劝学诗 / 偶成::朱熹::少年易老学难成，一寸光阴不可轻。未觉池塘春草梦，阶前梧叶已秋声。
三衢道中::曾几::梅子黄时日日晴，小溪泛尽却山行。绿阴不减来时路，添得黄鹂四五声。
摸鱼儿·雁丘词 / 迈陂塘::元好问::乙丑岁赴试并州，道逢捕雁者云：“今旦获一雁，杀之矣。其脱网者悲鸣不能去，竟自投于地而死。”予因买得之，葬之汾水之上，垒石为识，号曰“雁丘”。同行者多为赋诗，予亦有《雁丘词》。旧所作无宫商，今改定之。问世间，情为何物，直教生死相许？天南地北双飞客，老翅几回寒暑。欢乐趣，离别苦，就中更有痴儿女。君应有语：渺万里层云，千山暮雪，只影向谁去？横汾路，寂寞当年箫鼓，荒烟依旧平楚。招魂楚些何嗟及，山鬼暗啼风雨。天也妒，未信与，莺儿燕子俱黄土。千秋万古，为留待骚人，狂歌痛饮，来访雁丘处。
田家元日::孟浩然::昨夜斗回北，今朝岁起东。我年已强仕，无禄尚忧农。桑野就耕父，荷锄随牧童。田家占气候，共说此年丰。
望江南·超然台作::苏轼::春未老，风细柳斜斜。试上超然台上看，半壕春水一城花。烟雨暗千家。寒食后，酒醒却咨嗟。休对故人思故国，且将新火试新茶。诗酒趁年华。
后出师表::诸葛亮::先帝深虑汉、贼不两立，王业不偏安，故托臣以讨贼也。以先帝之明，量臣之才，固知臣伐贼，才弱敌强也。然不伐贼，王业亦亡。惟坐而待亡，孰与伐之？是故托臣而弗疑也。臣受命之日，寝不安席，食不甘味。思惟北征。宜先入南。故五月渡泸，深入不毛，并日而食；臣非不自惜也，顾王业不可得偏安于蜀都，故冒危难，以奉先帝之遗意也，而议者谓为非计。今贼适疲于西，又务于东，兵法乘劳，此进趋之时也。谨陈其事如左：高帝明并日月，谋臣渊深，然涉险被创，危然后安。今陛下未及高帝，谋臣不如良、平，而欲以长策取胜，坐定天下，此臣之未解一也。刘繇、王朗各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。曹操智计，殊绝于人，其用兵也，仿佛孙、吴，然困于南阳，险于乌巢，危于祁连，逼于黎阳，几败北山，殆死潼关，然后伪定一时耳。况臣才弱，而欲以不危而定之，此臣之未解三也。曹操五攻昌霸不下，四越巢湖不成，任用李服而李服图之，委任夏侯而夏侯败亡，先帝每称操为能，犹有此失，况臣驽下，何能必胜？此臣之未解四也。自臣到汉中，中间期年耳，然丧赵云、阳群、马玉、阎芝、丁立、白寿、刘郃、邓铜等及曲长、屯将七十余人，突将、无前、賨叟、青羌、散骑、武骑一千余人。此皆数十年之内所纠合四方之精锐，非一州之所有；若复数年，则损三分之二也，当何以图敌？此臣之未解五也。今民穷兵疲，而事不可息；事不可息，则住与行劳费正等。而不及今图之，欲以一州之地，与贼持久，此臣之未解六也。夫难平者，事也。昔先帝败军于楚，当此时，曹操拊手，谓天下已定。然后先帝东连吴越，西取巴蜀，举兵北征，夏侯授首，此操之失计，而汉事将成也。然后吴更违盟，关羽毁败，秭归蹉跌，曹丕称帝。凡事如是，难可逆见。臣鞠躬尽瘁，死而后已。至于成败利钝，非臣之明所能逆睹也。
凉州词二首::王之涣::黄河远上白云间，一片孤城万仞山。羌笛何须怨杨柳，春风不度玉门关。单于北望拂云堆，杀马登坛祭几回。汉家天子今神武，不肯和亲归去来。
端午::李隆基::端午临中夏，时清日复长。盐梅已佐鼎，曲糵且传觞。事古人留迹，年深缕积长。当轩知槿茂，向水觉芦香。亿兆同归寿，群公共保昌。忠贞如不替，贻厥后昆芳。
击鼓::佚名::击鼓其镗，踊跃用兵。土国城漕，我独南行。从孙子仲，平陈与宋。不我以归，忧心有忡。爰居爰处？爰丧其马？于以求之？于林之下。死生契阔，与子成说。执子之手，与子偕老。于嗟阔兮，不我活兮。于嗟洵兮，不我信兮。
清明即事::孟浩然::帝里重清明，人心自愁思。车声上路合，柳色东城翠。花落草齐生，莺飞蝶双戏。空堂坐相忆，酌茗聊代醉。
采莲曲::王昌龄::荷叶罗裙一色裁，芙蓉向脸两边开。乱入池中看不见，闻歌始觉有人来。
旅夜书怀::杜甫::细草微风岸，危樯独夜舟。星垂平野阔，月涌大江流。名岂文章著，官应老病休。飘飘何所似，天地一沙鸥。
八声甘州·对潇潇暮雨洒江天::柳永::对潇潇暮雨洒江天，一番洗清秋。渐霜风凄紧，关河冷落，残照当楼。是处红衰翠减，苒苒物华休。唯有长江水，无语东流。不忍登高临远，望故乡渺邈，归思难收。叹年来踪迹，何事苦淹留？想佳人妆楼颙望，误几回、天际识归舟。争知我，倚阑杆处，正恁凝愁！
咏鹅::骆宾王::鹅，鹅，鹅，曲项向天歌。白毛浮绿水，红掌拨清波。
逍遥游(节选)::庄周::北冥有鱼，其名为鲲。鲲之大，不知其几千里也。化而为鸟，其名为鹏。鹏之背，不知其几千里也，怒而飞，其翼若垂天之云。是鸟也，海运则将徙于南冥。南冥者，天池也。《齐谐》者，志怪者也。《谐》之言曰：“鹏之徙于南冥也，水击三千里，抟扶摇而上者九万里，去以六月息者也。”野马也，尘埃也，生物之以息相吹也。天之苍苍，其正色邪？其远而无所至极邪？其视下也，亦若是则已矣。且夫水之积也不厚，则其负大舟也无力。覆杯水于坳堂之上，则芥为之舟；置杯焉则胶，水浅而舟大也。风之积也不厚，则其负大翼也无力。故九万里，则风斯在下矣，而后乃今培风；背负青天而莫之夭阏者，而后乃今将图南。蜩与学鸠笑之曰：“我决起而飞，抢榆枋而止，时则不至，而控于地而已矣，奚以之九万里而南为？”适莽苍者，三餐而反，腹犹果然；适百里者宿舂粮，适千里者，三月聚粮。之二虫又何知？小知不及大知，小年不及大年。奚以知其然也？朝菌不知晦朔，蟪蛄不知春秋，此小年也。楚之南有冥灵者，以五百岁为春，五百岁为秋。上古有大椿者，以八千岁为春，八千岁为秋。此大年也。而彭祖乃今以久特闻，众人匹之。不亦悲乎！汤之问棘也是已：“穷发之北有冥海者，天池也。有鱼焉，其广数千里，未有知其修者，其名为鲲。有鸟焉，其名为鹏。背若泰山，翼若垂天之云。抟扶摇羊角而上者九万里，绝云气，负青天，然后图南，且适南冥也。斥鷃笑之曰：‘彼且奚适也？我腾跃而上，不过数仞而下，翱翔蓬蒿之间，此亦飞之至也。而彼且奚适也？’”此小大之辩也。故夫知效一官，行比一乡，德合一君，而征一国者，其自视也亦若此矣。而宋荣子犹然笑之。且举世誉之而不加劝，举世非之而不加沮，定乎内外之分，辩乎荣辱之境，斯已矣。彼其于世，未数数然也。虽然，犹有未树也。夫列子御风而行，泠然善也。旬有五日而后反。彼于致福者，未数数然也。此虽免乎行，犹有所待者也。若夫乘天地之正，而御六气之辩，以游无穷者，彼且恶乎待哉？故曰：至人无己，神人无功，圣人无名。
西江月·世事一场大梦::苏轼::世事一场大梦，人生几度秋凉？夜来风叶已鸣廊。看取眉头鬓上。酒贱常愁客少，月明多被云妨。中秋谁与共孤光。把盏凄然北望。
水龙吟·次韵章质夫杨花词::苏轼::似花还似非花，也无人惜从教坠。抛家傍路，思量却是，无情有思。萦损柔肠，困酣娇眼，欲开还闭。梦随风万里，寻郎去处，又还被、莺呼起。不恨此花飞尽，恨西园、落红难缀。晓来雨过，遗踪何在？一池萍碎。春色三分，二分尘土，一分流水。细看来，不是杨花，点点是离人泪。
江畔独步寻花七绝句::杜甫::江上被花恼不彻，无处告诉只颠狂。走觅南邻爱酒伴，经旬出饮独空床。稠花乱蕊畏江滨，行步欹危实怕春。(畏一作：裹）诗酒尚堪驱使在，未须料理白头人。江深竹静两三家，多事红花映白花。报答春光知有处，应须美酒送生涯。东望少城花满烟，百花高楼更可怜。谁能载酒开金盏，唤取佳人舞绣筵。黄师塔前江水东，春光懒困倚微风。桃花一簇开无主，可爱深红爱浅红？黄四娘家花满蹊，千朵万朵压枝低。留连戏蝶时时舞，自在娇莺恰恰啼。不是爱花即欲死，只恐花尽老相催。繁枝容易纷纷落，嫩蕊商量细细开。
绝句二首·其二::杜甫::江碧鸟逾白，山青花欲燃。今春看又过，何日是归年？
九月十日即事::李白::昨日登高罢，今朝更举觞。菊花何太苦，遭此两重阳？
陈元方候袁公::刘义庆::陈元方年十一时，候袁公。袁公问曰：“贤家君在太丘，远近称之，何所履行？”元方曰：“老父在太丘，强者绥之以德，弱者抚之以仁，恣其所安，久而益敬。”袁公曰：“孤往者尝为邺令，正行此事。不知卿家君法孤，孤法卿父？”元方曰：“周公、孔子异世而出，周旋动静，万里如一。周公不师孔子，孔子亦不师周公。”
九歌·国殇::屈原::操吴戈兮被犀甲，车错毂兮短兵接。旌蔽日兮敌若云，矢交坠兮士争先。凌余阵兮躐余行，左骖殪兮右刃伤。霾两轮兮絷四马，援玉枹兮击鸣鼓。天时怼兮威灵怒，严杀尽兮弃原野。出不入兮往不反，平原忽兮路超远。带长剑兮挟秦弓，首身离兮心不惩。诚既勇兮又以武，终刚强兮不可凌。身既死兮神以灵，魂魄毅兮为鬼雄。
临江仙·夜饮东坡醒复醉::苏轼::夜饮东坡醒复醉，归来仿佛三更。家童鼻息已雷鸣。敲门都不应，倚杖听江声。长恨此身非我有，何时忘却营营。夜阑风静縠纹平。小舟从此逝，江海寄余生。
燕歌行二首·其一::曹丕::秋风萧瑟天气凉，草木摇落露为霜，群燕辞归鹄南翔。(鹄南翔一作雁南翔）念君客游思断肠，慊慊思归恋故乡，君何淹留寄他方？贱妾茕茕守空房，忧来思君不敢忘，不觉泪下沾衣裳。援琴鸣弦发清商，短歌微吟不能长。明月皎皎照我床，星汉西流夜未央。牵牛织女遥相望，尔独何辜限河梁。
扬州慢·淮左名都::姜夔::淳熙丙申至日，予过维扬。夜雪初霁，荠麦弥望。入其城，则四顾萧条，寒水自碧，暮色渐起，戍角悲吟。予怀怆然，感慨今昔，因自度此曲。千岩老人以为有“黍离”之悲也。淮左名都，竹西佳处，解鞍少驻初程。过春风十里。尽荠麦青青。自胡马窥江去后，废池乔木，犹厌言兵。渐黄昏，清角吹寒。都在空城。杜郎俊赏，算而今、重到须惊。纵豆蔻词工，青楼梦好，难赋深情。二十四桥仍在，波心荡、冷月无声。念桥边红药，年年知为谁生。
问刘十九::白居易::绿蚁新醅酒，红泥小火炉。晚来天欲雪，能饮一杯无？
除夜::文天祥::乾坤空落落，岁月去堂堂；末路惊风雨，穷边饱雪霜。命随年欲尽，身与世俱忘；无复屠苏梦，挑灯夜未央。
送别 / 山中送别::王维::山中相送罢，日暮掩柴扉。春草明年绿，王孙归不归？
白梅::王冕::冰雪林中著此身，不同桃李混芳尘。忽然一夜清香发，散作乾坤万里春。
狼三则::蒲松龄::其一有屠人货肉归，日已暮，欻一狼来，瞰担上肉，似甚垂涎，随尾行数里。屠惧，示之以刃，少却；及走，又从之。屠无计，思狼所欲者肉，不如姑悬诸树而早取之。遂钩肉，翘足挂树间，示以空担。狼乃止。屠归。昧爽，往取肉，遥望树上悬巨物，似人缢死状。大骇，逡巡近视之，则死狼也。仰首细审，见狼口中含肉，钩刺狼腭，如鱼吞饵。时狼皮价昂，直十余金，屠小裕焉。缘木求鱼，狼则罹之，是可笑也。其二一屠晚归，担中肉尽，止有剩骨。途中两狼，缀行甚远。屠惧，投以骨。一狼得骨止，一狼仍从。复投之，后狼止而前狼又至。骨已尽矣，而两狼之并驱如故。屠大窘，恐前后受其敌。顾野有麦场，场主积薪其中，苫蔽成丘。屠乃奔倚其下，弛担持刀。狼不敢前，眈眈相向。少时，一狼径去，其一犬坐于前。久之，目似瞑，意暇甚。屠暴起，以刀劈狼首，又数刀毙之。方欲行，转视积薪后，一狼洞其中，意将隧入以攻其后也。身已半入，止露尻尾。屠自后断其股，亦毙之。乃悟前狼假寐，盖以诱敌。狼亦黠矣，而顷刻两毙，禽兽之变诈几何哉？止增笑耳。其三一屠暮行，为狼所逼。道旁有夜耕所遗行室，奔入伏焉。狼自苫中探爪入。屠急捉之，令不可去。但思无计可以死之。惟有小刀不盈寸，遂割破狼爪下皮，以吹豕之法吹之。极力吹移时，觉狼不甚动，方缚以带。出视，则狼胀如牛，股直不能屈，口张不得合。遂负之以归。非屠，乌能作此谋也！三事皆出于屠；则屠人之残爆，杀狼亦可用也。
叶公好龙::刘向::叶公子高好龙，钩以写龙，凿以写龙，屋室雕文以写龙。于是天龙闻而下之，窥头于牖，施尾于堂。叶公见之，弃而还走，失其魂魄，五色无主。是叶公非好龙也，好夫似龙而非龙者也。
狱中题壁::谭嗣同::望门投止思张俭，忍死须臾待杜根。我自横刀向天笑，去留肝胆两昆仑。望门投趾怜张俭，直谏陈书愧杜根。手掷欧刀仰天笑，留将公罪后人论。
公输::墨子及弟子::公输盘为楚造云梯之械，成，将以攻宋。子墨子闻之，起于鲁，行十日十夜，而至于郢，见公输盘。公输盘曰：“夫子何命焉为？”子墨子曰：“北方有侮臣者，愿借子杀之。”公输盘不说。子墨子曰：“请献十金。”公输盘曰：“吾义固不杀人。”子墨子起，再拜，曰：“请说之。吾从北方闻子为梯，将以攻宋。宋何罪之有？荆国有余于地，而不足于民，杀所不足而争所有余，不可谓智；宋无罪而攻之，不可谓仁；知而不争，不可谓忠。争而不得，不可谓强。义不杀少而杀众，不可谓知类。”公输盘服。子墨子曰：“然胡不已乎？”公输盘曰：“不可，吾既已言之王矣。”子墨子曰：“胡不见我于王？”公输盘曰：“诺。”子墨子见王，曰：“今有人于此，舍其文轩，邻有敝舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之——此为何若人？”王曰：“必为有窃疾矣。”子墨子曰：“荆之地方五千里，宋之地方五百里，此犹文轩之与敝舆也。荆有云梦，犀兕麋鹿满之，江汉之鱼鳖鼋鼍为天下富，宋所谓无雉兔鲋鱼者也，此犹粱肉之与糠糟也。荆有长松文梓楩楠豫章，宋无长木，此犹锦绣之与短褐也。臣以王吏之攻宋也，为与此同类。”王曰：“善哉！虽然，公输盘为我为云梯，必取宋。”于是见公输盘。子墨子解带为城，以牒为械，公输盘九设攻城之机变，子墨子九距之。公输盘之攻械尽，子墨子之守圉有余。公输盘诎，而曰：“吾知所以距子矣，吾不言。”子墨子亦曰：“吾知子之所以距我，吾不言。”楚王问其故。子墨子曰：“公输子之意不过欲杀臣。杀臣，宋莫能守，乃可攻也。然臣之弟子禽滑厘等三百人，已持臣守圉之器，在宋城上而待楚寇矣。虽杀臣，不能绝也。”楚王曰：“善哉。吾请无攻宋矣。”子墨子归，过宋。天雨，庇其闾中，守闾者不内也。故曰：治于神者，众人不知其功。争于明者，众人知之。
书愤五首·其一::陆游::早岁那知世事艰，中原北望气如山。楼船夜雪瓜洲渡，铁马秋风大散关。塞上长城空自许，镜中衰鬓已先斑。出师一表真名世，千载谁堪伯仲间！
乞巧::林杰::七夕今宵看碧霄，牵牛织女渡河桥。家家乞巧望秋月，穿尽红丝几万条。
读书::陆游::归志宁无五亩园，读书本意在元元。灯前目力虽非昔，犹课蝇头二万言。
夜雪::白居易::已讶衾枕冷，复见窗户明。夜深知雪重，时闻折竹声。
新年作::刘长卿::乡心新岁切，天畔独潸然。老至居人下，春归在客先。岭猿同旦暮，江柳共风烟。已似长沙傅，从今又几年。
清平调·其一::李白::云想衣裳花想容，春风拂槛露华浓。若非群玉山头见，会向瑶台月下逢。
临江仙·梦后楼台高锁::晏几道::梦后楼台高锁，酒醒帘幕低垂。去年春恨却来时。落花人独立，微雨燕双飞。记得小蘋初见，两重心字罗衣。琵琶弦上说相思。当时明月在，曾照彩云归。
寒食野望吟::白居易::乌啼鹊噪昏乔木，清明寒食谁家哭。风吹旷野纸钱飞，古墓垒垒春草绿。棠梨花映白杨树，尽是死生别离处。冥冥重泉哭不闻，萧萧暮雨人归去。
菩萨蛮·小山重叠金明灭::温庭筠::小山重叠金明灭，鬓云欲度香腮雪。懒起画蛾眉，弄妆梳洗迟。照花前后镜，花面交相映。新帖绣罗襦，双双金鹧鸪。
蝉::虞世南::垂緌饮清露，流响出疏桐。居高声自远，非是藉秋风。
折桂令·春情::徐再思::平生不会相思，才会相思，便害相思。身似浮云，心如飞絮，气若游丝。空一缕余香在此，盼千金游子何之。证候来时，正是何时？灯半昏时，月半明时。
画眉鸟::欧阳修::百啭千声随意移，山花红紫树高低。始知锁向金笼听，不及林间自在啼。
终南别业::王维::中岁颇好道，晚家南山陲。兴来每独往，胜事空自知。行到水穷处，坐看云起时。偶然值林叟，谈笑无还期。
赠从弟::刘桢::亭亭山上松，瑟瑟谷中风。风声一何盛，松枝一何劲。冰霜正惨凄，终岁常端正。岂不罹凝寒，松柏有本性。
金缕衣::佚名::劝君莫惜金缕衣，劝君惜取少年时。花开堪折直须折，莫待无花空折枝。
行香子·秋与::苏轼::昨夜霜风。先入梧桐。浑无处、回避衰容。问公何事，不语书空。但一回醉，一回病，一回慵；朝来庭下，光阴如箭，似无言、有意伤侬。都将万事，付与千钟。任酒花白，眼花乱，烛花红。
荆轲刺秦王::刘向 编::秦将王翦破赵，虏赵王，尽收其地，进兵北略地，至燕南界。太子丹恐惧，乃请荆卿曰：“秦兵旦暮渡易水，则虽欲长侍足下，岂可得哉？”荆卿曰：“微太子言，臣愿得谒之。今行而无信，则秦未可亲也。夫今樊将军，秦王购之金千斤，邑万家。诚能得樊将军首，与燕督亢之地图，献秦王，秦王必说见臣，臣乃得有以报太子。”太子曰：“樊将军以穷困来归丹，丹不忍以己之私，而伤长者之意，愿足下更虑之！”荆轲知太子不忍，乃遂私见樊於期，曰：“秦之遇将军，可谓深矣。父母宗族，皆为戮没。今闻购樊将军之首，金千斤，邑万家，将奈何？”樊将军仰天太息流涕曰：“吾每念，常痛于骨髓，顾计不知所出耳！”轲曰：“今有一言，可以解燕国之患，而报将军之仇者，何如？”於期乃前曰：“为之奈何？”荆轲曰：“愿得将军之首以献秦，秦王必喜而善见臣。臣左手把其袖，而右手揕其胸，然则将军之仇报，而燕国见陵之耻除矣。将军岂有意乎？”樊於期偏袒扼腕而进曰：“此臣之日夜切齿拊心也，乃今得闻教！”遂自刎。太子闻之，驰往，伏尸而哭，极哀。既已，不可奈何，乃遂盛樊於期之首，函封之。于是太子预求天下之利匕首，得赵人徐夫人之匕首，取之百金，使工以药淬之。以试人，血濡缕,人无不立死者。乃为装遣荆轲。燕国有勇士秦武阳，年十二，杀人，人不敢与忤视。乃令秦武阳为副。荆轲有所待，欲与俱，其人居远未来，而为留待。顷之未发，太子迟之。疑其有改悔，乃复请之曰：“日以尽矣，荆卿岂无意哉？丹请先遣秦武阳！”荆轲怒，叱太子曰：“今日往而不反者，竖子也！今提一匕首入不测之强秦，仆所以留者，待吾客与俱。今太子迟之，请辞决矣！”遂发。太子及宾客知其事者，皆白衣冠以送之。至易水上，既祖，取道。高渐离击筑，荆轲和而歌，为变徵之声，士皆垂泪涕泣。又前而为歌曰：“风萧萧兮易水寒，壮士一去兮不复还！”复为慷慨羽声，士皆瞋目，发尽上指冠。于是荆轲遂就车而去，终已不顾。既至秦，持千金之资币物，厚遗wèi秦王宠臣中庶子蒙嘉。嘉为先言于秦王曰：“燕王诚振怖大王之威，不敢兴兵以拒大王，愿举国为内臣。比诸侯之列，给贡职如郡县，而得奉守先王之宗庙。恐惧不敢自陈，谨斩樊於期头，及献燕之督亢之地图，函封，燕王拜送于庭，使使以闻大王。唯大王命之。”秦王闻之，大喜。乃朝服，设九宾，见燕使者咸阳宫。荆轲奉樊於期头函，而秦武阳奉地图匣，以次进。至陛下，秦武阳色变振恐，群臣怪之，荆轲顾笑武阳，前为谢曰：“北蛮夷之鄙人，未尝见天子，故振慑，愿大王少假借之，使毕使于前。”秦王谓轲曰：“起，取武阳所持图！”轲既取图奉之，发图，图穷而匕首见。因左手把秦王之袖，而右手持匕首揕之。未至身，秦王惊，自引而起，绝袖。拔剑，剑长，操其室。时恐急，剑坚，故不可立拔。荆轲逐秦王，秦王还柱而走。群臣惊愕，卒起不意，尽失其度。而秦法，群臣侍殿上者，不得持尺兵；诸郎中执兵，皆陈殿下，非有诏不得上。方急时，不及召下兵，以故荆轲逐秦王，而卒惶急无以击轲，而乃以手共搏之。是时，侍医夏无且以其所奉药囊提轲。秦王方还柱走，卒惶急不知所为。左右乃曰：“王负剑！王负剑！”遂拔以击荆轲，断其左股。荆轲废，乃引其匕首提秦王，不中，中柱。秦王复击轲，被八创。轲自知事不就，倚柱而笑，箕踞以骂曰：“事所以不成者，乃欲以生劫之，必得约契以报太子也。”左右既前，斩荆轲。秦王目眩良久。
过秦论::贾谊::上篇秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。当是时也，商君佐之，内立法度，务耕织，修守战之具；外连衡而斗诸侯。于是秦人拱手而取西河之外。孝公既没，惠文、武、昭襄蒙故业，因遗策，南取汉中，西举巴、蜀，东割膏腴之地，北收要害之郡。诸侯恐惧，会盟而谋弱秦，不爱珍器重宝肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离衡，兼韩、魏、燕、楚、齐、赵、宋、卫、中山之众。于是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏厉、乐毅之徒通其意，吴起、孙膑、带佗、倪良、王廖、田忌、廉颇、赵奢之伦制其兵。尝以十倍之地，百万之众，叩关而攻秦。秦人开关延敌，九国之师，逡巡而不敢进。秦无亡矢遗镞之费，而天下诸侯已困矣。于是从散约败，争割地而赂秦。秦有余力而制其弊，追亡逐北，伏尸百万，流血漂橹。因利乘便，宰割天下，分裂山河。强国请服，弱国入朝。延及孝文王、庄襄王，享国之日浅，国家无事。及至始皇，奋六世之余烈，振长策而御宇内，吞二周而亡诸侯，履至尊而制六合，执敲扑而鞭笞天下，威振四海。南取百越之地，以为桂林、象郡；百越之君，俯首系颈，委命下吏。乃使蒙恬北筑长城而守藩篱，却匈奴七百余里。胡人不敢南下而牧马，士不敢弯弓而报怨。于是废先王之道，焚百家之言，以愚黔首；隳名城，杀豪杰，收天下之兵，聚之咸阳，销锋镝，铸以为金人十二，以弱天下之民。然后践华为城，因河为池，据亿丈之城，临不测之渊，以为固。良将劲弩守要害之处，信臣精卒陈利兵而谁何。天下已定，始皇之心，自以为关中之固，金城千里，子孙帝王万世之业也。始皇既没，余威震于殊俗。然陈涉瓮牖绳枢之子，氓隶之人，而迁徙之徒也；才能不及中人，非有仲尼、墨翟之贤，陶朱、猗顿之富；蹑足行伍之间，而倔起阡陌之中，率疲弊之卒，将数百之众，转而攻秦，斩木为兵，揭竿为旗，天下云集响应，赢粮而景从。山东豪俊遂并起而亡秦族矣。且夫天下非小弱也，雍州之地，崤函之固，自若也。陈涉之位，非尊于齐、楚、燕、赵、韩、魏、宋、卫、中山之君也；锄耰棘矜，非铦于钩戟长铩也；谪戍之众，非抗于九国之师也；深谋远虑，行军用兵之道，非及向时之士也。然而成败异变，功业相反，何也?试使山东之国与陈涉度长絜大，比权量力，则不可同年而语矣。然秦以区区之地，致万乘之势，序八州而朝同列，百有余年矣；然后以六合为家，崤函为宫；一夫作难而七庙隳，身死人手，为天下笑者，何也？仁义不施而攻守之势异也。中篇秦灭周祀，并海内，兼诸侯，南面称帝，以养四海。天下之士，斐然向风。若是，何也？曰：近古之无王者久矣。周室卑微，五霸既灭，令不行于天下。是以诸侯力政，强凌弱，众暴寡，兵革不休，士民罢弊。今秦南面而王天下，是上有天子也。既元元之民冀得安其性命，莫不虚心而仰上。当此之时，专威定功，安危之本，在于此矣。秦王怀贪鄙之心，行自奋之智，不信功臣，不亲士民，废王道而立私爱，焚文书而酷刑法，先诈力而后仁义，以暴虐为天下始。夫兼并者高诈力，安危者贵顺权，此言取与守不同术也。秦离战国而王天下，其道不易，其政不改，是其所以取之守之者无异也。孤独而有之，故其亡可立而待也。借使秦王论上世之事，并殷、周之迹，以制御其政，后虽有淫骄之主，犹未有倾危之患也。故三王之建天下，名号显美，功业长久。今秦二世立，天下莫不引领而观其政。夫寒者利裋褐，而饥者甘糟糠。天下嚣嚣，新主之资也。此言劳民之易为仁也。向使二世有庸主之行而任忠贤，臣主一心而忧海内之患，缟素而正先帝之过；裂地分民以封功臣之后，建国立君以礼天下；虚囹圄而免刑戮，去收孥污秽之罪，使各反其乡里；发仓廪，散财币，以振孤独穷困之士；轻赋少事，以佐百姓之急；约法省刑，以持其后，使天下之人皆得自新，更节修行，各慎其身；塞万民之望，而以盛德与天下，天下息矣。即四海之内皆欢然各自安乐其处，惟恐有变。虽有狡害之民，无离上之心，则不轨之臣无以饰其智，而暴乱之奸弭矣。二世不行此术，而重以无道：坏宗庙与民，更始作阿房之宫；繁刑严诛，吏治刻深；赏罚不当，赋敛无度。天下多事，吏不能纪；百姓困穷，而主不收恤。然后奸伪并起，而上下相遁；蒙罪者众，刑戮相望于道，而天下苦之。自群卿以下至于众庶，人怀自危之心，亲处穷苦之实，咸不安其位，故易动也。是以陈涉不用汤、武之贤，不借公侯之尊，奋臂于大泽，而天下响应者，其民危也。故先王者，见终始不变，知存亡之由。是以牧民之道，务在安之而已矣。下虽有逆行之臣，必无响应之助。故曰：“安民可与为义，而危民易与为非”，此之谓也。贵为天子，富有四海，身在于戮者，正之非也。是二世之过也。下篇秦兼诸侯山东三十余郡，脩津关，据险塞，缮甲兵而守之。然陈涉率散乱之众数百，奋臂大呼，不用弓戟之兵，鉏耰白梃，望屋而食，横行天下。秦人阻险不守，关梁不闭，长戟不刺，强弩不射。楚师深入，战于鸿门，曾无藩篱之难。于是山东诸侯并起，豪俊相立。秦使章邯将而东征，章邯因其三军之众，要市于外，以谋其上。群臣之不相信，可见于此矣。子婴立，遂不悟。借使子婴有庸主之材而仅得中佐，山东虽乱，三秦之地可全而有，宗庙之祀宜未绝也。秦地被山带河以为固，四塞之国也。自缪公以来至于秦王二十余君，常为诸侯雄。此岂世贤哉？其势居然也。且天下尝同心并力攻秦矣，然困于险阻而不能进者，岂勇力智慧不足哉？形不利、势不便也。秦虽小邑，伐并大城，得阨塞而守之。诸侯起于匹夫，以利会，非有素王之行也。其交未亲，其民未附，名曰亡秦，其实利之也。彼见秦阻之难犯，必退师。案土息民以待其弊，收弱扶罢以令大国之君，不患不得意于海内。贵为天子，富有四海，而身为禽者，救败非也。秦王足己而不问，遂过而不变。二世受之，因而不改，暴虐以重祸。子婴孤立无亲，危弱无辅。三主之惑，终身不悟，亡不亦宜乎？当此时也，也非无深谋远虑知化之士也，然所以不敢尽忠指过者，秦俗多忌讳之禁也，——忠言未卒于口而身糜没矣。故使天下之士倾耳而听，重足而立，阖口而不言。是以三主失道，而忠臣不谏，智士不谋也。天下已乱，奸不上闻，岂不悲哉！先王知壅蔽之伤国也，故置公卿、大夫、士，以饰法设刑而天下治。其强也，禁暴诛乱而天下服；其弱也，王霸征而诸侯从；其削也，内守外附而社稷存。故秦之盛也，繁法严刑而天下震；及其衰也，百姓怨而海内叛矣。故周王序得其道，千余载不绝；秦本末并失，故不能长。由是观之，安危之统相去远矣。鄙谚曰：“前事之不忘，后事之师也。”是以君子为国，观之上古，验之当世，参之人事，察盛衰之理，审权势之宜，去就有序，变化因时，故旷日长久而社稷安矣。
花非花::白居易::花非花，雾非雾。夜半来，天明去。来如春梦几多时？去似朝云无觅处。
忆秦娥·箫声咽::李白::箫声咽，秦娥梦断秦楼月。秦楼月，年年柳色，灞陵伤别。乐游原上清秋节，咸阳古道音尘绝。音尘绝，西风残照，汉家陵阙。
鲁山山行::梅尧臣::适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许？云外一声鸡。
左迁至蓝关示侄孙湘::韩愈::一封朝奏九重天，夕贬潮州路八千。欲为圣明除弊事，肯将衰朽惜残年！云横秦岭家何在？雪拥蓝关马不前。知汝远来应有意，好收吾骨瘴江边。（版本一）一封朝奏九重天，夕贬潮阳路八千。本为圣朝除弊政，敢将衰朽惜残年。云横秦岭家何在？雪拥蓝关马不前。知汝远来应有意，好收吾骨瘴江边。（版本二）
陌上桑::乐府诗集::日出东南隅，照我秦氏楼。秦氏有好女，自名为罗敷。罗敷喜蚕桑，采桑城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著帩头。耕者忘其犁，锄者忘其锄。来归相怨怒，但坐观罗敷。使君从南来，五马立踟蹰。使君遣吏往，问是谁家姝？“秦氏有好女，自名为罗敷。”“罗敷年几何？”“二十尚不足，十五颇有余”。使君谢罗敷：“宁可共载不？罗敷前致辞：“使君一何愚！使君自有妇，罗敷自有夫！”“东方千余骑，夫婿居上头。何用识夫婿？白马从骊驹，青丝系马尾，黄金络马头；腰中鹿卢剑，可值千万余。十五府小吏，二十朝大夫，三十侍中郎，四十专城居。为人洁白皙，鬑鬑颇有须。盈盈公府步，冉冉府中趋。坐中数千人，皆言夫婿殊。”
登岳阳楼二首::陈与义::洞庭之东江水西，帘旌不动夕阳迟。登临吴蜀横分地，徙倚湖山欲暮时。万里来游还望远，三年多难更凭危。白头吊古风霜里，老木沧波无限悲。天入平湖晴不风，夕帆和雁正浮空。楼头客子杪秋后，日落君山元气中。北望可堪回白首，南游聊得看丹枫。翰林物色分留少，诗到巴陵还未工。
画堂春·一生一代一双人::纳兰性德::一生一代一双人，争教两处销魂。相思相望不相亲，天为谁春。浆向蓝桥易乞，药成碧海难奔。若容相访饮牛津，相对忘贫。
清平乐·别来春半::李煜::别来春半，触目柔肠断。砌下落梅如雪乱，拂了一身还满。雁来音信无凭，路遥归梦难成。离恨恰如春草，更行更远还生。
月夜::杜甫::今夜鄜州月，闺中只独看。遥怜小儿女，未解忆长安。香雾云鬟湿，清辉玉臂寒。何时倚虚幌，双照泪痕干。
寻隐者不遇 / 孙革访羊尊师诗::贾岛::松下问童子，言师采药去。只在此山中，云深不知处。
十五夜望月寄杜郎中::王建::中庭地白树栖鸦，冷露无声湿桂花。今夜月明人尽望，不知秋思落谁家。
临江仙·樱桃落尽春归去::李煜::樱桃落尽春归去，蝶翻金粉双飞。子规啼月小楼西，玉钩罗幕，惆怅暮烟垂。别巷寂寥人散后，望残烟草低迷。炉香闲袅凤凰儿，空持罗带，回首恨依依。
破阵子·四十年来家国::李煜::四十年来家国，三千里地山河。凤阁龙楼连霄汉，玉树琼枝作烟萝，几曾识干戈？一旦归为臣虏，沈腰潘鬓消磨。最是仓皇辞庙日，教坊犹奏别离歌，垂泪对宫娥。
临安春雨初霁::陆游::世味年来薄似纱，谁令骑马客京华。小楼一夜听春雨，深巷明朝卖杏花。矮纸斜行闲作草，晴窗细乳戏分茶。素衣莫起风尘叹，犹及清明可到家。
卷耳::佚名::采采卷耳，不盈顷筐。嗟我怀人，寘彼周行。陟彼崔嵬，我马虺隤。我姑酌彼金罍，维以不永怀。陟彼高冈，我马玄黄。我姑酌彼兕觥，维以不永伤。陟彼砠矣，我马瘏矣，我仆痡矣，云何吁矣。
虞美人·风回小院庭芜绿::李煜::风回小院庭芜绿，柳眼春相续。凭阑半日独无言，依旧竹声新月似当年。笙歌未散尊罍在，池面冰初解。烛明香暗画堂深，满鬓青霜残雪思难任。
出塞二首::王昌龄::秦时明月汉时关，万里长征人未还。但使龙城飞将在，不教胡马度阴山。骝马新跨白玉鞍，战罢沙场月色寒。城头铁鼓声犹振，匣里金刀血未干。
点绛唇·蹴罢秋千::李清照::蹴罢秋千，起来慵整纤纤手。露浓花瘦，薄汗轻衣透。见客入来，袜刬金钗溜。和羞走，倚门回首，却把青梅嗅。
观猎::王维::风劲角弓鸣，将军猎渭城。草枯鹰眼疾，雪尽马蹄轻。忽过新丰市，还归细柳营。回看射雕处，千里暮云平。
南歌子词二首 / 新添声杨柳枝词::温庭筠::一尺深红胜曲尘，天生旧物不如新。合欢桃核终堪恨，里许元来别有人。井底点灯深烛伊，共郎长行莫围棋。玲珑骰子安红豆，入骨相思知不知。
夜宿山寺::李白::危楼高百尺，手可摘星辰。不敢高声语，恐惊天上人。
八月十五日夜湓亭望月::白居易::昔年八月十五夜，曲江池畔杏园边。今年八月十五夜，湓浦沙头水馆前。西北望乡何处是，东南见月几回圆。昨风一吹无人会，今夜清光似往年。
登楼::杜甫::花近高楼伤客心，万方多难此登临。锦江春色来天地，玉垒浮云变古今。北极朝廷终不改，西山寇盗莫相侵。可怜后主还祠庙，日暮聊为《梁甫吟》。
行行重行行::佚名::行行重行行，与君生别离。相去万余里，各在天一涯。道路阻且长，会面安可知？胡马依北风，越鸟巢南枝。相去日已远，衣带日已缓。浮云蔽白日，游子不顾返。思君令人老，岁月忽已晚。弃捐勿复道，努力加餐饭。
不第后赋菊::黄巢::待到秋来九月八，我花开后百花杀。冲天香阵透长安，满城尽带黄金甲。
渡汉江::宋之问::岭外音书断，经冬复历春。近乡情更怯，不敢问来人。
夏日田园杂兴·其七::范成大::昼出耘田夜绩麻，村庄儿女各当家。童孙未解供耕织，也傍桑阴学种瓜。
上元夜六首·其一::崔液::玉漏银壶且莫催，铁关金锁彻明开。谁家见月能闲坐？何处闻灯不看来？
回乡偶书二首::贺知章::少小离家老大回，乡音无改鬓毛衰。儿童相见不相识，笑问客从何处来。离别家乡岁月多，近来人事半消磨。惟有门前镜湖水，春风不改旧时波。
海棠::苏轼::东风袅袅泛崇光，香雾空蒙月转廊。只恐夜深花睡去，故烧高烛照红妆。
走马川行奉送出师西征 / 走马川行奉送封大夫出师西征::岑参::君不见走马川行雪海边，平沙莽莽黄入天。轮台九月风夜吼，一川碎石大如斗，随风满地石乱走。匈奴草黄马正肥，金山西见烟尘飞，汉家大将西出师。将军金甲夜不脱，半夜军行戈相拨，风头如刀面如割。马毛带雪汗气蒸，五花连钱旋作冰，幕中草檄砚水凝。虏骑闻之应胆慑，料知短兵不敢接，车师西门伫献捷。
孟母三迁::刘向::邹孟轲母，号孟母。其舍近墓。孟子之少时，嬉游为墓间之事。孟母曰：“此非吾所以居处子。”乃去，舍市旁。其嬉游为贾人炫卖之事。孟母又曰：“此非吾所以处吾子也。”复徙居学宫之旁。其嬉游乃设俎豆，揖让进退。孟母曰：“真可以处居子矣。”遂居。及孟子长，学六艺，卒成大儒之名。君子谓孟母善以渐化。
送灵澈上人::刘长卿::苍苍竹林寺，杳杳钟声晚。荷笠带斜阳，青山独归远。
赠卫八处士::杜甫::人生不相见，动如参与商。今夕复何夕，共此灯烛光。少壮能几时，鬓发各已苍。访旧半为鬼，惊呼热中肠。焉知二十载，重上君子堂。昔别君未婚，儿女忽成行。怡然敬父执，问我来何方。问答未及已，儿女罗酒浆。夜雨剪春韭，新炊间黄粱。主称会面难，一举累十觞。十觞亦不醉，感子故意长。明日隔山岳，世事两茫茫。
揠苗助长::佚名::宋人有闵其苗之不长而揠之者，芒芒然归，谓其人曰：“今日病矣！予助苗长矣！”其子趋而往视之，苗则槁矣。天下之不助苗长者寡矣。以为无益而舍之者，不耘苗者也；助之长者，揠苗者也，非徒无益，而又害之。
小重山·昨夜寒蛩不住鸣::岳飞::昨夜寒蛩不住鸣。惊回千里梦，已三更。起来独自绕阶行。人悄悄，帘外月胧明。白首为功名。旧山松竹老，阻归程。欲将心事付瑶琴。知音少，弦断有谁听。
临江仙·送钱穆父::苏轼::一别都门三改火，天涯踏尽红尘。依然一笑作春温。无波真古井，有节是秋筠。惆怅孤帆连夜发，送行淡月微云。尊前不用翠眉颦。人生如逆旅，我亦是行人。
浪淘沙·把酒祝东风::欧阳修::把酒祝东风，且共从容。垂杨紫陌洛城东。总是当时携手处，游遍芳丛。聚散苦匆匆，此恨无穷。今年花胜去年红。可惜明年花更好，知与谁同？
游褒禅山记::王安石::褒禅山亦谓之华山，唐浮图慧褒始舍于其址，而卒葬之；以故其后名之曰“褒禅”。今所谓慧空禅院者，褒之庐冢也。距其院东五里，所谓华山洞者，以其乃华山之阳名之也。距洞百余步，有碑仆道，其文漫灭，独其为文犹可识曰“花山”。今言“华”如“华实”之“华”者，盖音谬也。其下平旷，有泉侧出，而记游者甚众，所谓前洞也。由山以上五六里，有穴窈然，入之甚寒，问其深，则其好游者不能穷也，谓之后洞。余与四人拥火以入，入之愈深，其进愈难，而其见愈奇。有怠而欲出者，曰：“不出，火且尽。”遂与之俱出。盖余所至，比好游者尚不能十一，然视其左右，来而记之者已少。盖其又深，则其至又加少矣。方是时，余之力尚足以入，火尚足以明也。既其出，则或咎其欲出者，而余亦悔其随之，而不得极夫游之乐也。于是余有叹焉。古人之观于天地、山川、草木、虫鱼、鸟兽，往往有得，以其求思之深而无不在也。夫夷以近，则游者众；险以远，则至者少。而世之奇伟、瑰怪，非常之观，常在于险远，而人之所罕至焉，故非有志者不能至也。有志矣，不随以止也，然力不足者，亦不能至也。有志与力，而又不随以怠，至于幽暗昏惑而无物以相之，亦不能至也。然力足以至焉，于人为可讥，而在己为有悔；尽吾志也而不能至者，可以无悔矣，其孰能讥之乎？此余之所得也！余于仆碑，又以悲夫古书之不存，后世之谬其传而莫能名者，何可胜道也哉！此所以学者不可以不深思而慎取之也。四人者：庐陵萧君圭君玉，长乐王回深父，余弟安国平父、安上纯父。至和元年七月某日，临川王某记。
早寒江上有怀 / 早寒有怀::孟浩然::木落雁南度，北风江上寒。我家襄水曲，遥隔楚云端。乡泪客中尽，孤帆天际看。迷津欲有问，平海夕漫漫。
静女::佚名::静女其姝，俟我于城隅。爱而不见，搔首踟蹰。静女其娈，贻我彤管。彤管有炜，说怿女美。自牧归荑，洵美且异。匪女之为美，美人之贻。
卖油翁::欧阳修::陈康肃公善射，当世无双，公亦以此自矜。尝射于家圃，有卖油翁释担而立，睨之，久而不去。见其发矢十中八九，但微颔之。康肃问曰：“汝亦知射乎？吾射不亦精乎？”翁曰：“无他，但手熟尔。”康肃忿然曰：“尔安敢轻吾射！”翁曰：“以我酌油知之。”乃取一葫芦置于地，以钱覆其口，徐以杓酌油沥之，自钱孔入，而钱不湿。因曰：“我亦无他，惟手熟尔。”康肃笑而遣之。此与庄生所谓解牛斫轮者何异？
伯牙绝弦::佚名::伯牙善鼓琴，钟子期善听。伯牙鼓琴，志在高山，钟子期曰：“善哉，峨峨兮若泰山！”志在流水，钟子期曰：“善哉，洋洋兮若江河！”伯牙所念，钟子期必得之。子期死，伯牙谓世再无知音，乃破琴绝弦，终身不复鼓。
正月十五夜灯::张祜::千门开锁万灯明，正月中旬动地京。三百内人连袖舞，一时天上著词声。
玉楼春·尊前拟把归期说::欧阳修::尊前拟把归期说，欲语春容先惨咽。人生自是有情痴，此恨不关风与月。离歌且莫翻新阕，一曲能教肠寸结。直须看尽洛城花，始共春风容易别。
山坡羊·骊山怀古::张养浩::骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚，赢，都变做了土；输，都变做了土。
春夜宴桃李园序 / 春夜宴从弟桃花园序::李白::夫天地者，万物之逆旅也；光阴者，百代之过客也。而浮生若梦，为欢几何？古人秉烛夜游，良有以也。况阳春召我以烟景，大块假我以文章。会桃花之芳园，序天伦之乐事。群季俊秀，皆为惠连；吾人咏歌，独惭康乐。幽赏未已，高谈转清。开琼筵以坐花，飞羽觞而醉月。不有佳咏，何伸雅怀？如诗不成，罚依金谷酒数。
菩萨蛮·人人尽说江南好::韦庄::人人尽说江南好，游人只合江南老。春水碧于天，画船听雨眠。垆边人似月，皓腕凝霜雪。未老莫还乡，还乡须断肠。
鹧鸪天·送人::辛弃疾::唱彻《阳关》泪未干，功名馀事且加餐。浮天水送无穷树，带雨云埋一半山。今古恨，几千般，只应离合是悲欢？江头未是风波恶，别有人间行路难！
山园小梅二首::林逋::众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金樽。剪绡零碎点酥乾，向背稀稠画亦难。日薄从甘春至晚，霜深应怯夜来寒。澄鲜只共邻僧惜，冷落犹嫌俗客看。忆着江南旧行路，酒旗斜拂堕吟鞍。
早梅::张谓::一树寒梅白玉条，迥临村路傍溪桥。不知近水花先发，疑是经冬雪未销。
蝶恋花·泪湿罗衣脂粉满::李清照::泪湿罗衣脂粉满，四叠阳关，唱到千千遍。人道山长水又断，萧萧微雨闻孤馆。惜别伤离方寸乱，忘了临行，酒盏深和浅。好把音书凭过雁，东莱不似蓬莱远。
行路难三首::李白::金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难！行路难！多歧路，今安在？长风破浪会有时，直挂云帆济沧海。大道如青天，我独不得出。羞逐长安社中儿，赤鸡白雉赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥篲折节无嫌猜。剧辛乐毅感恩分，输肝剖胆效英才。昭王白骨萦蔓草，谁人更扫黄金台？行路难，归去来！有耳莫洗颍川水，有口莫食首阳蕨。含光混世贵无名，何用孤高比云月？吾观自古贤达人，功成不退皆殒身。子胥既弃吴江上，屈原终投湘水滨。陆机雄才岂自保？李斯税驾苦不早。华亭鹤唳讵可闻？上蔡苍鹰何足道？君不见吴中张翰称达生，秋风忽忆江东行。且乐生前一杯酒，何须身后千载名？
鹤冲天·黄金榜上::柳永::黄金榜上，偶失龙头望。明代暂遗贤，如何向。未遂风云便，争不恣狂荡。何须论得丧？才子词人，自是白衣卿相。烟花巷陌，依约丹青屏障。幸有意中人，堪寻访。且恁偎红倚翠，风流事，平生畅。青春都一饷。忍把浮名，换了浅斟低唱！
寄扬州韩绰判官::杜牧::青山隐隐水迢迢，秋尽江南草未凋。二十四桥明月夜，玉人何处教吹箫？
秦风·无衣::佚名::岂曰无衣？与子同袍。王于兴师，修我戈矛。与子同仇！岂曰无衣？与子同泽。王于兴师，修我矛戟。与子偕作！岂曰无衣？与子同裳。王于兴师，修我甲兵。与子偕行！
蜀中九日 / 九日登高::王勃::九月九日望乡台，他席他乡送客杯。人情已厌南中苦，鸿雁那从北地来。
屈原塔::苏轼::楚人悲屈原，千载意未歇。精魂飘何处，父老空哽咽。至今沧江上，投饭救饥渴。遗风成竞渡，哀叫楚山裂。屈原古壮士，就死意甚烈。世俗安得知，眷眷不忍决。南宾旧属楚，山上有遗塔。应是奉佛人，恐子就沦灭。此事虽无凭，此意固已切。古人谁不死，何必较考折。名声实无穷，富贵亦暂热。大夫知此理，所以持死节。
山市::蒲松龄::奂山山市，邑八景之一也，然数年恒不一见。孙公子禹年与同人饮楼上，忽见山头有孤塔耸起，高插青冥，相顾惊疑，念近中无此禅院。无何，见宫殿数十所，碧瓦飞甍，始悟为山市。未几，高垣睥睨，连亘六七里，居然城郭矣。中有楼若者，堂若者，坊若者，历历在目，以亿万计。忽大风起，尘气莽莽然，城市依稀而已。既而风定天清，一切乌有，惟危楼一座，直接霄汉。楼五架，窗扉皆洞开；一行有五点明处，楼外天也。层层指数，楼愈高，则明渐少。数至八层，裁如星点。又其上，则黯然缥缈，不可计其层次矣。而楼上人往来屑屑，或凭或立，不一状。逾时，楼渐低，可见其顶；又渐如常楼；又渐如高舍；倏忽如拳如豆，遂不可见。又闻有早行者，见山上人烟市肆，与世无别，故又名“鬼市”云。
春日偶成::程颢::云淡风轻近午天，傍花随柳过前川。时人不识余心乐，将谓偷闲学少年。
一剪梅·舟过吴江::蒋捷::一片春愁待酒浇。江上舟摇，楼上帘招。秋娘渡与泰娘桥，风又飘飘，雨又萧萧。（渡一作：度。桥一作：娇）何日归家洗客袍？银字笙调，心字香烧。流光容易把人抛，红了樱桃，绿了芭蕉。
观书::于谦::书卷多情似故人，晨昏忧乐每相亲。眼前直下三千字，胸次全无一点尘。活水源流随处满，东风花柳逐时新。金鞍玉勒寻芳客，未信我庐别有春。
菩提偈::惠能::菩提本无树，明镜亦非台。佛性常清净，何处有尘埃！心是菩提树，身为明镜台。明镜本清净，何处染尘埃！菩提本无树，明镜亦非台。本来无一物，何处惹尘埃！菩提只向心觅，何劳向外求玄？听说依此修行，西方只在目前！
鹧鸪天·彩袖殷勤捧玉钟::晏几道::彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。从别后，忆相逢，几回魂梦与君同。今宵剩把银釭照，犹恐相逢是梦中。
秋风辞::刘彻::秋风起兮白云飞，草木黄落兮雁南归。兰有秀兮菊有芳，怀佳人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多。少壮几时兮奈老何！
除夜太原寒甚::于谦::寄语天涯客，轻寒底用愁。春风来不远，只在屋东头。
鹧鸪天·桂花::李清照::暗淡轻黄体性柔，情疏迹远只香留。何须浅碧深红色，自是花中第一流。梅定妒，菊应羞，画阑开处冠中秋。骚人可煞无情思，何事当年不见收。
忆江南三首::白居易::江南好，风景旧曾谙；日出江花红胜火，春来江水绿如蓝。能不忆江南？江南忆，最忆是杭州；山寺月中寻桂子，郡亭枕上看潮头。何日更重游！江南忆，其次忆吴宫；吴酒一杯春竹叶，吴娃双舞醉芙蓉。早晚复相逢！
国风·卫风·木瓜::佚名::投我以木瓜，报之以琼琚。匪报也，永以为好也！投我以木桃，报之以琼瑶。匪报也，永以为好也！投我以木李，报之以琼玖。匪报也，永以为好也！
和张仆射塞下曲·其三::卢纶::月黑雁飞高，单于夜遁逃。欲将轻骑逐，大雪满弓刀。
马诗二十三首·其五::李贺::大漠沙如雪，燕山月似钩。何当金络脑，快走踏清秋。
正月十五夜::苏味道::火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。
玉楼春·春景::宋祁::东城渐觉风光好。縠皱波纹迎客棹。绿杨烟外晓寒轻，红杏枝头春意闹。浮生长恨欢娱少。肯爱千金轻一笑。为君持酒劝斜阳，且向花间留晚照。
夸父逐日::佚名::夸父与日逐走，入日；渴，欲得饮，饮于河、渭；河、渭不足，北饮大泽。未至，道渴而死。弃其杖，化为邓林。
秋浦歌十七首·其十四::李白::炉火照天地，红星乱紫烟。赧郎明月夜，歌曲动寒川。
端午即事::文天祥::五月五日午，赠我一枝艾。故人不可见，新知万里外。丹心照夙昔，鬓发日已改。我欲从灵均，三湘隔辽海。
送别::王之涣::杨柳东风树，青青夹御河。近来攀折苦，应为别离多。
苏幕遮·燎沉香::周邦彦::燎沉香，消溽暑。鸟雀呼晴，侵晓窥檐语。叶上初阳干宿雨、水面清圆，一一风荷举。故乡遥，何日去。家住吴门，久作长安旅。五月渔郎相忆否。小楫轻舟，梦入芙蓉浦。
鸿门宴::司马迁::沛公军霸上，未得与项羽相见。沛公左司马曹无伤使人言于项羽曰：“沛公欲王关中，使子婴为相，珍宝尽有之。”项羽大怒曰：“旦日飨士卒，为击破沛公军！”当是时，项羽兵四十万，在新丰鸿门；沛公兵十万，在霸上。范增说项羽曰：“沛公居山东时，贪于财货，好美姬。今入关，财物无所取，妇女无所幸，此其志不在小。吾令人望其气，皆为龙虎，成五彩，此天子气也。急击勿失！”楚左尹项伯者，项羽季父也，素善留侯张良。张良是时从沛公，项伯乃夜驰之沛公军，私见张良，具告以事，欲呼张良与俱去，曰：“毋从俱死也。”张良曰：“臣为韩王送沛公，沛公今事有急，亡去不义，不可不语。”良乃入，具告沛公。沛公大惊，曰：“为之奈何？”张良曰：“谁为大王为此计者？”曰：“鲰生说我曰：‘距关，毋内诸侯，秦地可尽王也。’故听之。”良曰：“料大王士卒足以当项王乎？”沛公默然，曰：“固不如也。且为之奈何？”张良曰：“请往谓项伯，言沛公不敢背项王也。”沛公曰：“君安与项伯有故？”张良曰：“秦时与臣游，项伯杀人，臣活之；今事有急，故幸来告良。”沛公曰：“孰与君少长？”良曰：“长于臣。”沛公曰：“君为我呼入，吾得兄事之。”张良出，要项伯。项伯即入见沛公。沛公奉卮酒为寿，约为婚姻，曰：“吾入关，秋毫不敢有所近，籍吏民封府库，而待将军。所以遣将守关者，备他盗之出入与非常也。日夜望将军至，岂敢反乎！愿伯具言臣之不敢倍德也。”项伯许诺，谓沛公曰：“旦日不可不蚤自来谢项王。”沛公曰：“诺。”于是项伯复夜去，至军中，具以沛公言报项王，因言曰：“沛公不先破关中，公岂敢入乎？今人有大功而击之，不义也。不如因善遇之。”项王许诺。沛公旦日从百余骑来见项王，至鸿门，谢曰：“臣与将军戮力而攻秦，将军战河北，臣战河南，然不自意能先入关破秦，得復见将军于此。今者有小人之言，令将军与臣有郤……”项王曰：“此沛公左司马曹无伤言之；不然，籍何以至此。”项王即日因留沛公与饮。项王、项伯东向坐，亚父南向坐。亚父者，范增也。沛公北向坐，张良西向侍。范增数目项王，举所佩玉玦以示之者三，项王默然不应。范增起，出召项庄，谓曰：“君王为人不忍。若入前为寿，寿毕，请以剑舞，因击沛公于坐，杀之。不者，若属皆且为所虏。”庄则入为寿。寿毕，曰：“君王与沛公饮，军中无以为乐，请以剑舞。”项王曰：“诺。”项庄拔剑起舞，项伯亦拔剑起舞，常以身翼蔽沛公，庄不得击。于是张良至军门见樊哙。樊哙曰：“今日之事何如？”良曰：“甚急！今者项庄拔剑舞，其意常在沛公也。”哙曰：“此迫矣！臣请入，与之同命。”哙即带剑拥盾入军门。交戟之卫士欲止不内，樊哙侧其盾以撞，卫士仆地，哙遂入，披帷西向立，瞋目视项王，头发上指，目眦尽裂。项王按剑而跽曰：“客何为者？”张良曰：“沛公之参乘樊哙者也。”项王曰：“壮士，赐之卮酒。”则与斗卮酒。哙拜谢，起，立而饮之。项王曰：“赐之彘肩。”则与一生彘肩。樊哙覆其盾于地，加彘肩上，拔剑切而啖之。项王曰：“壮士！能復饮乎？”樊哙曰：“臣死且不避，卮酒安足辞！夫秦王有虎狼之心，杀人如不能举，刑人如恐不胜，天下皆叛之。怀王与诸将约曰：‘先破秦入咸阳者王之。’今沛公先破秦入咸阳，毫毛不敢有所近，封闭宫室，还军霸上，以待大王来。故遣将守关者，备他盗出入与非常也。劳苦而功高如此，未有封侯之赏，而听细说，欲诛有功之人。此亡秦之续耳，窃为大王不取也！”项王未有以应，曰：“坐。”樊哙从良坐。坐须臾，沛公起如厕，因招樊哙出。沛公已出，项王使都尉陈平召沛公。沛公曰：“今者出，未辞也，为之奈何？”樊哙曰：“大行不顾细谨，大礼不辞小让。如今人方为刀俎，我为鱼肉，何辞为？”于是遂去。乃令张良留谢。良问曰：“大王来何操？”曰：“我持白璧一双，欲献项王，玉斗一双，欲与亚父。会其怒，不敢献。公为我献之。”张良曰：“谨诺。”当是时，项王军在鸿门下，沛公军在霸上，相去四十里。沛公则置车骑，脱身独骑，与樊哙、夏侯婴、靳强、纪信等四人持剑盾步走，从郦山下，道芷阳间行。沛公谓张良曰：“从此道至吾军，不过二十里耳。度我至军中，公乃入。”沛公已去，间至军中。张良入谢，曰：“沛公不胜桮杓，不能辞。谨使臣良奉白璧一双，再拜献大王足下，玉斗一双，再拜奉大将军足下。”项王曰：“沛公安在？”良曰：“闻大王有意督过之，脱身独去，已至军矣。”项王则受璧，置之坐上。亚父受玉斗，置之地，拔剑撞而破之，曰：“唉！竖子不足与谋。夺项王天下者，必沛公也。吾属今为之虏矣！”沛公至军，立诛杀曹无伤。
一毛不拔::邯郸淳::一猴死，见冥王，求转人身。王曰：“既欲做人，须将毛尽拔去。”即唤夜叉拔之。方拔一根，猴不胜痛叫。王笑曰：“看你一毛不拔，如何做人？”
从军行七首::王昌龄::烽火城西百尺楼，黄昏独上海风秋。更吹羌笛关山月，无那金闺万里愁。琵琶起舞换新声，总是关山旧别情。撩乱边愁听不尽，高高秋月照长城。关城榆叶早疏黄，日暮云沙古战场。表请回军掩尘骨，莫教兵士哭龙荒。青海长云暗雪山，孤城遥望玉门关。黄沙百战穿金甲，不破楼兰终不还。大漠风尘日色昏，红旗半卷出辕门。前军夜战洮河北，已报生擒吐谷浑。胡瓶落膊紫薄汗，碎叶城西秋月团。明敕星驰封宝剑，辞君一夜取楼兰。玉门山嶂几千重，山北山南总是烽。人依远戍须看火，马踏深山不见踪。
兵车行::杜甫::车辚辚，马萧萧，行人弓箭各在腰。耶娘妻子走相送，尘埃不见咸阳桥。牵衣顿足拦道哭，哭声直上干云霄。道旁过者问行人，行人但云点行频。或从十五北防河，便至四十西营田。去时里正与裹头，归来头白还戍边。边庭流血成海水，武皇开边意未已。君不闻汉家山东二百州，千村万落生荆杞。纵有健妇把锄犁，禾生陇亩无东西。况复秦兵耐苦战，被驱不异犬与鸡。长者虽有问，役夫敢申恨？且如今年冬，未休关西卒。县官急索租，租税从何出？信知生男恶，反是生女好。生女犹得嫁比邻，生男埋没随百草。君不见，青海头，古来白骨无人收。新鬼烦冤旧鬼哭，天阴雨湿声啾啾！
黔之驴::柳宗元::黔无驴，有好事者船载以入。至则无可用，放之山下。虎见之，庞然大物也，以为神，蔽林间窥之。稍出近之，慭慭然，莫相知。他日，驴一鸣，虎大骇，远遁；以为且噬己也，甚恐。然往来视之，觉无异能者；益习其声，又近出前后，终不敢搏。稍近，益狎，荡倚冲冒。驴不胜怒，蹄之。虎因喜，计之曰：“技止此耳！”因跳踉大?，断其喉，尽其肉，乃去。噫！形之庞也类有德，声之宏也类有能。向不出其技，虎虽猛，疑畏，卒不敢取。今若是焉，悲夫！
长相思·汴水流::白居易::汴水流，泗水流，流到瓜州古渡头。吴山点点愁。思悠悠，恨悠悠，恨到归时方始休。月明人倚楼。
后赤壁赋::苏轼::是岁十月之望，步自雪堂，将归于临皋。二客从予过黄泥之坂。霜露既降，木叶尽脱，人影在地，仰见明月，顾而乐之，行歌相答。已而叹曰：“有客无酒，有酒无肴，月白风清，如此良夜何！”客曰：“今者薄暮，举网得鱼，巨口细鳞，状如松江之鲈。顾安所得酒乎？”归而谋诸妇。妇曰：“我有斗酒，藏之久矣，以待子不时之需。”于是携酒与鱼，复游于赤壁之下。江流有声，断岸千尺；山高月小，水落石出。曾日月之几何，而江山不可复识矣。予乃摄衣而上，履巉岩，披蒙茸，踞虎豹，登虬龙，攀栖鹘之危巢，俯冯夷之幽宫。盖二客不能从焉。划然长啸，草木震动，山鸣谷应，风起水涌。予亦悄然而悲，肃然而恐，凛乎其不可留也。反而登舟，放乎中流，听其所止而休焉。时夜将半，四顾寂寥。适有孤鹤，横江东来。翅如车轮，玄裳缟衣，戛然长鸣，掠予舟而西也。须臾客去，予亦就睡。梦一道士，羽衣蹁跹，过临皋之下，揖予而言曰：“赤壁之游乐乎？”问其姓名，俯而不答。“呜呼！噫嘻！我知之矣。畴昔之夜，飞鸣而过我者，非子也邪？”道士顾笑，予亦惊寤。开户视之，不见其处。
贾生::李商隐::宣室求贤访逐臣，贾生才调更无伦。可怜夜半虚前席，不问苍生问鬼神。
愚人食盐::僧伽斯那::昔有愚人，至于他家。主人与食，嫌淡无味。主人闻已，更为益盐。既得盐美，便自念言：“所以美者，缘有盐故。少有尚尔，况复多也？”愚人无智，便空食盐。食已口爽，反为其患。
登科后::孟郊::昔日龌龊不足夸，今朝放荡思无涯。春风得意马蹄疾，一日看尽长安花。
蝶恋花·春暮::李煜::遥夜亭皋闲信步。才过清明，渐觉伤春暮。数点雨声风约住。朦胧淡月云来去。桃杏依稀香暗渡。谁在秋千，笑里轻轻语。一寸相思千万绪。人间没个安排处。
杂诗::陶渊明::人生无根蒂，飘如陌上尘。分散逐风转，此已非常身。落地为兄弟，何必骨肉亲！得欢当作乐，斗酒聚比邻。盛年不重来，一日难再晨。及时当勉励，岁月不待人。
赠荷花::李商隐::世间花叶不相伦，花入金盆叶作尘。惟有绿荷红菡萏，卷舒开合任天真。此花此叶常相映，翠减红衰愁杀人。
别云间::夏完淳::三年羁旅客，今日又南冠。无限山河泪，谁言天地宽！已知泉路近，欲别故乡难。毅魄归来日，灵旗空际看。
春宵::苏轼::春宵一刻值千金，花有清香月有阴。歌管楼台声细细，秋千院落夜沉沉。
清明夜::白居易::好风胧月清明夜，碧砌红轩刺史家。独绕回廊行复歇，遥听弦管暗看花。
夜上受降城闻笛::李益::回乐峰前沙似雪，受降城外月如霜。(回乐峰一作：回乐烽）不知何处吹芦管，一夜征人尽望乡。
春思::李白::燕草如碧丝，秦桑低绿枝。当君怀归日，是妾断肠时。春风不相识，何事入罗帏。
临江仙·寒柳::纳兰性德::飞絮飞花何处是，层冰积雪摧残，疏疏一树五更寒。爱他明月好，憔悴也相关。最是繁丝摇落后，转教人忆春山。湔裙梦断续应难。西风多少恨，吹不散眉弯。
凉州词二首::王翰::葡萄美酒夜光杯，欲饮琵琶马上催。醉卧沙场君莫笑，古来征战几人回?秦中花鸟已应阑，塞外风沙犹自寒。夜听胡笳折杨柳，教人意气忆长安。
塞下曲六首·其一::李白::五月天山雪，无花只有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。
菩萨蛮·平林漠漠烟如织::李白::平林漠漠烟如织，寒山一带伤心碧。暝色入高楼，有人楼上愁。玉阶空伫立，宿鸟归飞急。何处是归程？长亭连短亭。
庄子与惠子游于濠梁::佚名::庄子与惠子游于濠梁之上。庄子曰：“鯈鱼出游从容，是鱼之乐也。”惠子曰：“子非鱼，安知鱼之乐？”庄子曰：“子非我，安知我不知鱼之乐？”惠子曰：“我非子，固不知子矣；子固非鱼也，子之不知鱼之乐全矣！”庄子曰：“请循其本。子曰‘汝安知鱼乐’云者，既已知吾知之而问我。我知之濠上也。”
秋词二首::刘禹锡::自古逢秋悲寂寥，我言秋日胜春朝。晴空一鹤排云上，便引诗情到碧霄。山明水净夜来霜，数树深红出浅黄。试上高楼清入骨，岂如春色嗾人狂。
一剪梅·中秋元月::辛弃疾::忆对中秋丹桂丛，花也杯中，月也杯中。今宵楼上一尊同，云湿纱窗，雨湿纱窗。浑欲乘风问化工，路也难通，信也难通。满堂唯有烛花红，歌且从容，杯且从容。
雪梅·其二::卢梅坡::有梅无雪不精神，有雪无诗俗了人。日暮诗成天又雪，与梅并作十分春。
别老母::黄景仁::搴帷拜母河梁去，白发愁看泪眼枯。惨惨柴门风雪夜，此时有子不如无。
牧童::吕岩::草铺横野六七里，笛弄晚风三四声。归来饱饭黄昏后，不脱蓑衣卧月明。
雨过山村::王建::雨里鸡鸣一两家，竹溪村路板桥斜。妇姑相唤浴蚕去，闲看中庭栀子花。
南陵别儿童入京::李白::白酒新熟山中归，黄鸡啄黍秋正肥。呼童烹鸡酌白酒，儿女嬉笑牵人衣。高歌取醉欲自慰，起舞落日争光辉。游说万乘苦不早，著鞭跨马涉远道。会稽愚妇轻买臣，余亦辞家西入秦。仰天大笑出门去，我辈岂是蓬蒿人。
李凭箜篌引::李贺::吴丝蜀桐张高秋，空山凝云颓不流。江娥啼竹素女愁，李凭中国弹箜篌。昆山玉碎凤凰叫，芙蓉泣露香兰笑。十二门前融冷光，二十三丝动紫皇。女娲炼石补天处，石破天惊逗秋雨。梦入神山教神妪，老鱼跳波瘦蛟舞。吴质不眠倚桂树，露脚斜飞湿寒兔。
滕王阁诗::王勃::滕王高阁临江渚，佩玉鸣鸾罢歌舞。画栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在？槛外长江空自流。
和端午::张耒::竞渡深悲千载冤，忠魂一去讵能还。国亡身殒今何有，只留离骚在世间。
九日齐山登高 / 九日齐安登高::杜牧::江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临恨落晖。古往今来只如此，牛山何必独霑衣。
十五夜观灯::卢照邻::锦里开芳宴，兰缸艳早年。缛彩遥分地，繁光远缀天。接汉疑星落，依楼似月悬。别有千金笑，来映九枝前。
刻舟求剑 / 楚人涉江::佚名::楚人有涉江者，其剑自舟中坠于水。遽契其舟，曰：“是吾剑之所从坠。”舟止，从其所契者入水求之。舟已行矣，而剑不行，求剑若此，不亦惑乎！
晚春二首·其一::韩愈::草树知春不久归，百般红紫斗芳菲。杨花榆荚无才思，惟解漫天作雪飞。
梦李白二首·其二::杜甫::浮云终日行，游子久不至。三夜频梦君，情亲见君意。告归常局促，苦道来不易。江湖多风波，舟楫恐失坠。出门搔白首，若负平生志。冠盖满京华，斯人独憔悴。孰云网恢恢，将老身反累。千秋万岁名，寂寞身后事。
河中石兽::纪昀::沧州南一寺临河干，山门圮于河，二石兽并沉焉。阅十余岁，僧募金重修，求石兽于水中，竟不可得。以为顺流下矣，棹数小舟，曳铁钯，寻十余里无迹。一讲学家设帐寺中，闻之笑曰：“尔辈不能究物理，是非木杮，岂能为暴涨携之去？乃石性坚重，沙性松浮，湮于沙上，渐沉渐深耳。沿河求之，不亦颠乎？”众服为确论。一老河兵闻之，又笑曰：“凡河中失石，当求之于上流。盖石性坚重，沙性松浮，水不能冲石，其反激之力，必于石下迎水处啮沙为坎穴，渐激渐深，至石之半，石必倒掷坎穴中。如是再啮，石又再转。转转不已，遂反溯流逆上矣。求之下流，固颠；求之地中，不更颠乎？”如其言，果得于数里外。然则天下之事，但知其一，不知其二者多矣，可据理臆断欤？
满江红·登黄鹤楼有感::岳飞::遥望中原，荒烟外、许多城郭。想当年、花遮柳护，凤楼龙阁。万岁山前珠翠绕，蓬壶殿里笙歌作。到而今、铁骑满郊畿，风尘恶。兵安在？膏锋锷。民安在？填沟壑。叹江山如故，千村寥落。何日请缨提锐旅，一鞭直渡清河洛。却归来、再续汉阳游，骑黄鹤。
放言五首·其三::白居易::赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言日，王莽谦恭未篡时。向使当初身便死，一生真伪复谁知？
踏莎行·郴州旅舍::秦观::雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。驿寄梅花，鱼传尺素。砌成此恨无重数。郴江幸自绕郴山，为谁流下潇湘去。
题乌江亭::杜牧::胜败兵家事不期，包羞忍耻是男儿。江东子弟多才俊，卷土重来未可知。
赠别::杜牧::多情却似总无情，唯觉樽前笑不成。蜡烛有心还惜别，替人垂泪到天明。
浣溪沙·闺情::李清照::绣面芙蓉一笑开，斜飞宝鸭衬香腮。眼波才动被人猜。一面风情深有韵，半笺娇恨寄幽怀。月移花影约重来。
南园十三首·其五::李贺::男儿何不带吴钩，收取关山五十州。请君暂上凌烟阁，若个书生万户侯？
定风波·南海归赠王定国侍人寓娘::苏轼::常羡人间琢玉郎，天应乞与点酥娘。尽道清歌传皓齿，风起，雪飞炎海变清凉。万里归来颜愈少，微笑，笑时犹带岭梅香。试问岭南应不好，却道：此心安处是吾乡。
青松::陈毅::大雪压青松，青松挺且直。要知松高洁，待到雪化时。
芙蓉楼送辛渐二首::王昌龄::寒雨连江夜入吴，平明送客楚山孤。洛阳亲友如相问，一片冰心在玉壶。丹阳城南秋海阴，丹阳城北楚云深。高楼送客不能醉，寂寂寒江明月心。
春夜::王安石::金炉香烬漏声残，翦翦轻风阵阵寒。春色恼人眠不得，月移花影上栏杆。
无题二首::李商隐::昨夜星辰昨夜风，画楼西畔桂堂东。身无彩凤双飞翼，心有灵犀一点通。隔座送钩春酒暖，分曹射覆蜡灯红。嗟余听鼓应官去，走马兰台类转蓬。闻道阊门萼绿华，昔年相望抵天涯。岂知一夜秦楼客，偷看吴王苑内花。
鹊踏枝·六曲阑干偎碧树::冯延巳::六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。
梅花绝句·其一::陆游::闻道梅花坼晓风，雪堆遍满四山中。何方可化身千亿，一树梅花一放翁。
青玉案·凌波不过横塘路::贺铸::凌波不过横塘路，但目送、芳尘去。锦瑟华年谁与度？月桥花院，琐窗朱户，只有春知处。飞云冉冉蘅皋暮，彩笔新题断肠句。试问闲情都几许？一川烟草，满城风絮，梅子黄时雨。凌波不过横塘路，但目送、芳尘去。锦瑟华年谁与度？月台花榭，琐窗朱户，只有春知处。碧云冉冉蘅皋暮，彩笔新题断肠句。试问闲愁都几许？一川烟草，满城风絮，梅子黄时雨。
桃花溪::张旭::隐隐飞桥隔野烟，石矶西畔问渔船。桃花尽日随流水，洞在清溪何处边。
酒泉子·长忆观潮::潘阆::长忆观潮，满郭人争江上望。来疑沧海尽成空。万面鼓声中。弄潮儿向涛头立。手把红旗旗不湿。别来几向梦中看。梦觉尚心寒。
涉江采芙蓉::佚名::涉江采芙蓉，兰泽多芳草。采之欲遗谁，所思在远道。还顾望旧乡，长路漫浩浩。同心而离居，忧伤以终老。
樛木::佚名::南有樛木，葛藟累之。乐只君子，福履绥之。南有樛木，葛藟荒之。乐只君子，福履将之。南有樛木，葛藟萦之。乐只君子，福履成之。
虞美人·曲阑深处重相见::纳兰性德::曲阑深处重相见，匀泪偎人颤。凄凉别后两应同，最是不胜清怨月明中。半生已分孤眠过，山枕檀痕涴。忆来何事最销魂，第一折枝花样画罗裙。
前出塞九首·其六::杜甫::挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。
新雷::张维屏::造物无言却有情，每于寒尽觉春生。千红万紫安排著，只待新雷第一声。
国风·魏风·硕鼠::佚名::硕鼠硕鼠，无食我黍！三岁贯女，莫我肯顾。逝将去女，适彼乐土。乐土乐土，爰得我所。硕鼠硕鼠，无食我麦！三岁贯女，莫我肯德。逝将去女，适彼乐国。乐国乐国，爰得我直。硕鼠硕鼠，无食我苗！三岁贯女，莫我肯劳。逝将去女，适彼乐郊。乐郊乐郊，谁之永号？
画蛇添足::刘向::楚有祠者，赐其舍人卮酒，舍人相谓曰：“数人饮之不足，一人饮之有余。请画地为蛇，先成者饮酒。”一人蛇先成，引酒且饮之，乃左手持卮，右手画蛇，曰：“吾能为之足。”未成，一人之蛇成，夺其卮曰：“蛇固无足，子安能为之足？”遂饮其酒。为蛇足者，终亡其酒。
蒿里行::曹操::关东有义士，兴兵讨群凶。初期会盟津，乃心在咸阳。军合力不齐，踌躇而雁行。势利使人争，嗣还自相戕。淮南弟称号，刻玺于北方。铠甲生虮虱，万姓以死亡。白骨露於野，千里无鸡鸣。生民百遗一，念之断人肠。
采莲曲::白居易::菱叶萦波荷飐风，荷花深处小船通。逢郎欲语低头笑，碧玉搔头落水中。
闲居初夏午睡起·其一::杨万里::梅子留酸软齿牙，芭蕉分绿与窗纱。日长睡起无情思，闲看儿童捉柳花。
行宫::元稹::寥落古行宫，宫花寂寞红。白头宫女在，闲坐说玄宗。
文侯与虞人期猎::刘向::魏文侯与虞人期猎。是日，饮酒乐，天雨。文侯将出，左右曰：“今日饮酒乐，天又雨，公将焉之？”文侯曰：“吾与虞人期猎，虽乐，岂可不一会期哉！”乃往，身自罢之。魏于是乎始强。
项脊轩志::归有光::项脊轩，旧南阁子也。室仅方丈，可容一人居。百年老屋，尘泥渗漉，雨泽下注；每移案，顾视，无可置者。又北向，不能得日，日过午已昏。余稍为修葺，使不上漏。前辟四窗，垣墙周庭，以当南日，日影反照，室始洞然。又杂植兰桂竹木于庭，旧时栏楯，亦遂增胜。借书满架，偃仰啸歌，冥然兀坐，万籁有声；而庭堦寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。然余居于此，多可喜，亦多可悲。先是庭中通南北为一。迨诸父异爨，内外多置小门，墙往往而是。东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也，乳二世，先妣抚之甚厚。室西连于中闺，先妣尝一至。妪每谓余曰：”某所，而母立于兹。”妪又曰：”汝姊在吾怀，呱呱而泣；娘以指叩门扉曰：‘儿寒乎？欲食乎？’吾从板外相为应答。”语未毕，余泣，妪亦泣。余自束发，读书轩中，一日，大母过余曰：”吾儿，久不见若影，何竟日默默在此，大类女郎也？”比去，以手阖门，自语曰：”吾家读书久不效，儿之成，则可待乎！”顷之，持一象笏至，曰：”此吾祖太常公宣德间执此以朝，他日汝当用之！”瞻顾遗迹，如在昨日，令人长号不自禁。轩东，故尝为厨，人往，从轩前过。余扃牖而居，久之，能以足音辨人。轩凡四遭火，得不焚，殆有神护者。项脊生曰：“蜀清守丹穴，利甲天下，其后秦皇帝筑女怀清台；刘玄德与曹操争天下，诸葛孔明起陇中。方二人之昧昧于一隅也，世何足以知之，余区区处败屋中，方扬眉、瞬目，谓有奇景。人知之者，其谓与坎井之蛙何异？”（人教版《中国古代诗歌散文欣赏》中无此段文字；沪教版无此段。）余既为此志，后五年，吾妻来归，时至轩中，从余问古事，或凭几学书。吾妻归宁，述诸小妹语曰：”闻姊家有阁子，且何谓阁子也？”其后六年，吾妻死，室坏不修。其后二年，余久卧病无聊，乃使人复葺南阁子，其制稍异于前。然自后余多在外，不常居。庭有枇杷树，吾妻死之年所手植也，今已亭亭如盖矣。
蝶恋花·出塞::纳兰性德::今古河山无定据。画角声中，牧马频来去。满目荒凉谁可语？西风吹老丹枫树。从前幽怨应无数。铁马金戈，青冢黄昏路。一往情深深几许？深山夕照深秋雨。
采薇(节选)::佚名::昔我往矣，杨柳依依。今我来思，雨雪霏霏。行道迟迟，载渴载饥。我心悲伤，莫知我哀！
与史郎中钦听黄鹤楼上吹笛 / 题北榭碑::李白::一为迁客去长沙，西望长安不见家。黄鹤楼中吹玉笛，江城五月落梅花。
春日::秦观::一夕轻雷落万丝，霁光浮瓦碧参差。有情芍药含春泪，无力蔷薇卧晓枝。
水调歌头·安石在东海::苏轼::余去岁在东武，作《水调歌头》以寄子由。今年子由相从彭门居百余日，过中秋而去，作此曲以别。余以其语过悲，乃为和之，其意以不早退为戒，以退而相从之乐为慰云耳安石在东海，从事鬓惊秋。中年亲友难别，丝竹缓离愁。一旦功成名遂，准拟东还海道，扶病入西州。雅志困轩冕，遗恨寄沧洲。岁云暮，须早计，要褐裘。故乡归去千里，佳处辄迟留。我醉歌时君和，醉倒须君扶我，惟酒可忘忧。一任刘玄德，相对卧高楼。
襄邑道中::陈与义::飞花两岸照船红，百里榆堤半日风。卧看满天云不动，不知云与我俱东。
黍离::佚名::彼黍离离，彼稷之苗。行迈靡靡，中心摇摇。知我者，谓我心忧；不知我者，谓我何求。悠悠苍天，此何人哉？彼黍离离，彼稷之穗。行迈靡靡，中心如醉。知我者，谓我心忧；不知我者，谓我何求。悠悠苍天，此何人哉？彼黍离离，彼稷之实。行迈靡靡，中心如噎。知我者，谓我心忧；不知我者，谓我何求。悠悠苍天，此何人哉？
秋风引::刘禹锡::何处秋风至？萧萧送雁群。朝来入庭树，孤客最先闻。
上李邕::李白::大鹏一日同风起，扶摇直上九万里。假令风歇时下来，犹能簸却沧溟水。世人见我恒殊调，闻余大言皆冷笑。宣父犹能畏后生，丈夫未可轻年少。
世无良猫::乐钧::某恶鼠，破家求良猫。厌以腥膏，眠以毡罽。猫既饱且安，率不食鼠，甚者与鼠游戏，鼠以故益暴。某恐，遂不复蓄猫，以为天下无良猫也。是无猫邪，是不会蓄猫也。
病起书怀::陆游::病骨支离纱帽宽，孤臣万里客江干。位卑未敢忘忧国，事定犹须待阖棺。天地神灵扶庙社，京华父老望和銮。出师一表通今古，夜半挑灯更细看。
月下独酌四首::李白::花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月徘徊，我舞影零乱。醒时相交欢，醉后各分散。（另版本“相”为“同”）永结无情游，相期邈云汉。天若不爱酒，酒星不在天。地若不爱酒，地应无酒泉。天地既爱酒，爱酒不愧天。已闻清比圣，复道浊如贤。贤圣既已饮，何必求神仙。三杯通大道，一斗合自然。但得酒中趣，勿为醒者传。三月咸阳城，千花昼如锦。谁能春独愁，对此径须饮。穷通与修短，造化夙所禀。一樽齐死生，万事固难审。醉後失天地，兀然就孤枕。不知有吾身，此乐最为甚。穷愁千万端，美酒三百杯。愁多酒虽少，酒倾愁不来。所以知酒圣，酒酣心自开。辞粟卧首阳，屡空饥颜回。当代不乐饮，虚名安用哉。蟹螯即金液，糟丘是蓬莱。且须饮美酒，乘月醉高台。
题菊花::黄巢::飒飒西风满院栽，蕊寒香冷蝶难来。他年我若为青帝，报与桃花一处开。
剑客 / 述剑::贾岛::十年磨一剑，霜刃未曾试。今日把示君，谁有不平事？
廉颇蔺相如列传(节选)::司马迁::廉颇者，赵之良将也。赵惠文王十六年，廉颇为赵将，伐齐，大破之，取阳晋，拜为上卿，以勇气闻于诸侯。蔺相如者，赵人也，为赵宦者令缪贤舍人。赵惠文王时，得楚和氏璧。秦昭王闻之，使人遗赵王书，愿以十五城请易璧。赵王与大将军廉颇诸大臣谋：欲予秦，秦城恐不可得，徒见欺；欲勿予，即患秦兵之来。计未定，求人可使报秦者，未得。宦者令缪贤曰：“臣舍人蔺相如可使。”王问：“何以知之？”对曰：“臣尝有罪，窃计欲亡走燕，臣舍人相如止臣，曰：‘君何以知燕王？’臣语曰：‘臣尝从大王与燕王会境上，燕王私握臣手，曰“愿结友”。以此知之，故欲往。’相如谓臣曰：‘夫赵强而燕弱，而君幸于赵王，故燕王欲结于君。今君乃亡赵走燕，燕畏赵，其势必不敢留君，而束君归赵矣。君不如肉袒伏斧质请罪，则幸得脱矣。’臣从其计，大王亦幸赦臣。臣窃以为其人勇士，有智谋，宜可使。”于是王召见，问蔺相如曰：“秦王以十五城请易寡人之璧，可予不？”相如曰：“秦强而赵弱，不可不许。”王曰：“取吾璧，不予我城，奈何？”相如曰：“秦以城求璧而赵不许，曲在赵。赵予璧而秦不予赵城，曲在秦。均之二策，宁许以负秦曲。”王曰：“谁可使者？”相如曰：“王必无人，臣愿奉璧往使。城入赵而璧留秦；城不入，臣请完璧归赵。”赵王于是遂遣相如奉璧西入秦。秦王坐章台见相如，相如奉璧奏秦王。秦王大喜，传以示美人及左右，左右皆呼万岁。相如视秦王无意偿赵城，乃前曰：“璧有瑕，请指示王。”王授璧，相如因持璧却立，倚柱，怒发上冲冠，谓秦王曰：“大王欲得璧，使人发书至赵王，赵王悉召群臣议，皆曰‘秦贪，负其强，以空言求璧，偿城恐不可得’。议不欲予秦璧。臣以为布衣之交尚不相欺，况大国乎！且以一璧之故逆强秦之欢，不可。于是赵王乃斋戒五日，使臣奉璧，拜送书于庭。何者？严大国之威以修敬也。今臣至，大王见臣列观，礼节甚倨；得璧，传之美人，以戏弄臣。臣观大王无意偿赵王城邑，故臣复取璧。大王必欲急臣，臣头今与璧俱碎于柱矣！”相如持其璧睨柱，欲以击柱。秦王恐其破璧，乃辞谢固请，召有司案图，指从此以往十五都予赵。相如度秦王特以诈详为予赵城，实不可得，乃谓秦王曰：“和氏璧，天下所共传宝也，赵王恐，不敢不献。赵王送璧时，斋戒五日，今大王亦宜斋戒五日，设九宾于廷，臣乃敢上璧。”秦王度之，终不可强夺，遂许斋五日，舍相如广成传。相如度秦王虽斋，决负约不偿城，乃使其从者衣褐，怀其璧，从径道亡，归璧于赵。秦王斋五日后，乃设九宾礼于廷，引赵使者蔺相如。相如至，谓秦王曰：“秦自缪公以来二十馀君，未尝有坚明约束者也。臣诚恐见欺于王而负赵，故令人持璧归，间至赵矣。且秦强而赵弱，大王遣一介之使至赵，赵立奉璧来。今以秦之强而先割十五都予赵，赵岂敢留璧而得罪于大王乎？臣知欺大王之罪当诛，臣请就汤镬，唯大王与群臣孰计议之。”秦王与群臣相视而嘻。左右或欲引相如去，秦王因曰：“今杀相如，终不能得璧也，而绝秦赵之欢，不如因而厚遇之，使归赵，赵王岂以一璧之故欺秦邪！”卒廷见相如，毕礼而归之。相如既归，赵王以为贤大夫使不辱于诸侯，拜相如为上大夫。秦亦不以城予赵，赵亦终不予秦璧。其后秦伐赵，拔石城。明年，复攻赵，杀二万人。秦王使使者告赵王，欲与王为好会于西河外渑池。赵王畏秦，欲毋行。廉颇、蔺相如计曰：“王不行，示赵弱且怯也。”赵王遂行，相如从。廉颇送至境，与王诀曰：“王行，度道里会遇之礼毕，还，不过三十日。三十日不还，则请立太子为王，以绝秦望。”王许之，遂与秦王会渑池。秦王饮酒酣，曰：“寡人窃闻赵王好音，请奏瑟。”赵王鼓瑟。秦御史前书曰“某年月日，秦王与赵王会饮，令赵王鼓瑟”。蔺相如前曰：“赵王窃闻秦王善为秦声，请奏盆缻秦王，以相娱乐。”秦王怒，不许。于是相如前进缻，因跪请秦王。秦王不肯击缻。相如曰：“五步之内，相如请得以颈血溅大王矣！”左右欲刃相如，相如张目叱之，左右皆靡。于是秦王不怿，为一击缻。相如顾召赵御史书曰“某年月日，秦王为赵王击缻”。秦之群臣曰：“请以赵十五城为秦王寿。”蔺相如亦曰：“请以秦之咸阳为赵王寿。”秦王竟酒，终不能加胜于赵。赵亦盛设兵以待秦，秦不敢动。既罢归国，以相如功大，拜为上卿，位在廉颇之右。廉颇曰：“我为赵将，有攻城野战之大功，而蔺相如徒以口舌为劳，而位居我上，且相如素贱人，吾羞，不忍为之下。”宣言曰：“我见相如，必辱之。”相如闻，不肯与会。相如每朝时，常称病，不欲与廉颇争列。已而相如出，望见廉颇，相如引车避匿。于是舍人相与谏曰：“臣所以去亲戚而事君者，徒慕君之高义也。今君与廉颇同列，廉君宣恶言而君畏匿之，恐惧殊甚，且庸人尚羞之，况于将相乎！臣等不肖，请辞去。”蔺相如固止之，曰：“公之视廉将军孰与秦王？”曰：“不若也。”相如曰：“夫以秦王之威，而相如廷叱之，辱其群臣，相如虽驽，独畏廉将军哉？顾吾念之，强秦之所以不敢加兵于赵者，徒以吾两人在也。今两虎共斗，其势不俱生。吾所以为此者，以先国家之急而后私仇也。”廉颇闻之，肉袒负荆，因宾客至蔺相如门谢罪。曰：“鄙贱之人，不知将军宽之至此也。”卒相与欢，为刎颈之交。
掩耳盗铃::吕不韦 撰::范氏之亡也，百姓有得钟者，欲负而走，则钟大不可负；以锤毁之，钟况然有声。恐人闻之而夺己也，遽掩其耳。恶人闻之，可也；恶己自闻之，悖也！
鹧鸪天·代人赋::辛弃疾::晚日寒鸦一片愁。柳塘新绿却温柔。若教眼底无离恨，不信人间有白头。肠已断，泪难收。相思重上小红楼。情知已被山遮断，频倚阑干不自由。
村夜::白居易::霜草苍苍虫切切，村南村北行人绝。独出门前望野田，月明荞麦花如雪。
采桑子·当时错::纳兰性德::而今才道当时错，心绪凄迷。红泪偷垂，满眼春风百事非。情知此后来无计，强说欢期。一别如斯，落尽梨花月又西。
七哀诗::曹植::明月照高楼，流光正徘徊。上有愁思妇，悲叹有余哀。借问叹者谁？言是宕子妻。君行逾十年，孤妾常独栖。君若清路尘，妾若浊水泥。浮沉各异势，会合何时谐？愿为西南风，长逝入君怀。君怀良不开，贱妾当何依？
摸鱼儿·更能消几番风雨::辛弃疾::淳熙己亥，自湖北漕移湖南，同官王正之置酒小山亭，为赋。更能消、几番风雨，匆匆春又归去。惜春长怕花开早，何况落红无数。春且住，见说道、天涯芳草无归路。怨春不语。算只有殷勤，画檐蛛网，尽日惹飞絮。(无归路一作：迷归路）长门事，准拟佳期又误。蛾眉曾有人妒。千金纵买相如赋，脉脉此情谁诉？君莫舞，君不见、玉环飞燕皆尘土！闲愁最苦！休去倚危栏，斜阳正在，烟柳断肠处。
六国论::苏洵::六国破灭，非兵不利，战不善，弊在赂秦。赂秦而力亏，破灭之道也。或曰：六国互丧，率赂秦耶？曰：不赂者以赂者丧，盖失强援，不能独完。故曰：弊在赂秦也。秦以攻取之外，小则获邑，大则得城。较秦之所得，与战胜而得者，其实百倍；诸侯之所亡，与战败而亡者，其实亦百倍。则秦之所大欲，诸侯之所大患，固不在战矣。思厥先祖父，暴霜露，斩荆棘，以有尺寸之地。子孙视之不甚惜，举以予人，如弃草芥。今日割五城，明日割十城，然后得一夕安寝。起视四境，而秦兵又至矣。然则诸侯之地有限，暴秦之欲无厌，奉之弥繁，侵之愈急。故不战而强弱胜负已判矣。至于颠覆，理固宜然。古人云：“以地事秦，犹抱薪救火，薪不尽，火不灭。”此言得之。齐人未尝赂秦，终继五国迁灭，何哉？与嬴而不助五国也。五国既丧，齐亦不免矣。燕赵之君，始有远略，能守其土，义不赂秦。是故燕虽小国而后亡，斯用兵之效也。至丹以荆卿为计，始速祸焉。赵尝五战于秦，二败而三胜。后秦击赵者再，李牧连却之。洎牧以谗诛，邯郸为郡，惜其用武而不终也。且燕赵处秦革灭殆尽之际，可谓智力孤危，战败而亡，诚不得已。向使三国各爱其地，齐人勿附于秦，刺客不行，良将犹在，则胜负之数，存亡之理，当与秦相较，或未易量。呜呼！以赂秦之地，封天下之谋臣，以事秦之心，礼天下之奇才，并力西向，则吾恐秦人食之不得下咽也。悲夫！有如此之势，而为秦人积威之所劫，日削月割，以趋于亡。为国者无使为积威之所劫哉！夫六国与秦皆诸侯，其势弱于秦，而犹有可以不赂而胜之之势。苟以天下之大，而从六国破亡之故事，是又在六国下矣。
惠子相梁::佚名::惠子相梁，庄子往见之。或谓惠子曰：“庄子来，欲代子相。”于是惠子恐，搜于国中三日三夜。庄子往见之，曰：“南方有鸟，其名为鹓鶵，子知之乎？夫鹓鶵发于南海，而飞于北海；非梧桐不止，非练实不食，非醴泉不饮。于是鸱得腐鼠，鹓鶵过之，仰而视之曰：‘吓！’今子欲以子之梁国而吓我邪？”
小雅·鹿鸣::佚名::呦呦鹿鸣，食野之苹。我有嘉宾，鼓瑟吹笙。吹笙鼓簧，承筐是将。人之好我，示我周行。呦呦鹿鸣，食野之蒿。我有嘉宾，德音孔昭。视民不恌，君子是则是效。我有旨酒，嘉宾式燕以敖。呦呦鹿鸣，食野之芩。我有嘉宾，鼓瑟鼓琴。鼓瑟鼓琴，和乐且湛。我有旨酒，以燕乐嘉宾之心。
劝学::孟郊::击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年。
一剪梅·雨打梨花深闭门::唐寅::雨打梨花深闭门，孤负青春，虚负青春。赏心乐事共谁论？花下销魂，月下销魂。愁聚眉峰尽日颦，千点啼痕，万点啼痕。晓看天色暮看云，行也思君，坐也思君。
赠范晔诗::陆凯::折花逢驿使，寄与陇头人。江南无所有，聊赠一枝春。
对酒::秋瑾::不惜千金买宝刀，貂裘换酒也堪豪。一腔热血勤珍重，洒去犹能化碧涛。
读书要三到::朱熹::凡读书......须要读得字字响亮，不可误一字，不可少一字，不可多一字，不可倒一字，不可牵强暗记，只是要多诵数遍，自然上口，久远不忘。古人云，“读书百遍，其义自见”。谓读得熟，则不待解说，自晓其义也。余尝谓，读书有三到，谓心到，眼到，口到。心不在此，则眼不看仔细，心眼既不专一，却只漫浪诵读，决不能记，记亦不能久也。三到之中，心到最急。心既到矣，眼口岂不到乎？
新嫁娘词::王建::三日入厨下，洗手作羹汤。未谙姑食性，先遣小姑尝。
浣溪沙·小院闲窗春色深::李清照::小院闲窗春已深，重帘未卷影沉沉。倚楼无语理瑶琴。远岫出云催薄暮，细风吹雨弄轻阴。梨花欲谢恐难禁。
送别::王维::下马饮君酒，问君何所之？君言不得意，归卧南山陲。但去莫复问，白云无尽时。
少年行四首::王维::新丰美酒斗十千，咸阳游侠多少年。相逢意气为君饮，系马高楼垂柳边。出身仕汉羽林郎，初随骠骑战渔阳。孰知不向边庭苦，纵死犹闻侠骨香。一身能擘两雕弧，虏骑千重只似无。偏坐金鞍调白羽，纷纷射杀五单于。汉家君臣欢宴终，高议云台论战功。天子临轩赐侯印，将军佩出明光宫。
寻雍尊师隐居::李白::群峭碧摩天，逍遥不记年。拨云寻古道，倚石听流泉。花暖青牛卧，松高白鹤眠。语来江色暮，独自下寒烟。
长歌行::李白::桃李待日开，荣华照当年。东风动百物，草木尽欲言。枯枝无丑叶，涸水吐清泉。大力运天地，羲和无停鞭。功名不早著，竹帛将何宣。桃李务青春，谁能贳白日。富贵与神仙，蹉跎成两失。金石犹销铄，风霜无久质。畏落日月后，强欢歌与酒。秋霜不惜人，倏忽侵蒲柳。
秋浦歌十七首::李白::秋浦长似秋，萧条使人愁。客愁不可度，行上东大楼。正西望长安，下见江水流。寄言向江水，汝意忆侬不。遥传一掬泪，为我达扬州。秋浦猿夜愁，黄山堪白头。清溪非陇水，翻作断肠流。欲去不得去，薄游成久游。何年是归日，雨泪下孤舟。秋浦锦驼鸟，人间天上稀。山鸡羞渌水，不敢照毛衣。两鬓入秋浦，一朝飒已衰。猿声催白发，长短尽成丝。秋浦多白猿，超腾若飞雪。牵引条上儿，饮弄水中月。愁作秋浦客，强看秋浦花。山川如剡县，风日似长沙。醉上山公马，寒歌宁戚牛。空吟白石烂，泪满黑貂裘。秋浦千重岭，水车岭最奇。天倾欲堕石，水拂寄生枝。江祖一片石，青天扫画屏。题诗留万古，绿字锦苔生。千千石楠树，万万女贞林。山山白鹭满，涧涧白猿吟。君莫向秋浦，猿声碎客心。逻人横鸟道，江祖出鱼梁。水急客舟疾，山花拂面香。水如一匹练，此地即平天。耐可乘明月，看花上酒船。渌水净素月，月明白鹭飞。郎听采菱女，一道夜歌归。炉火照天地，红星乱紫烟。赧郎明月夜，歌曲动寒川。白发三千丈，缘愁似个长。不知明镜里，何处得秋霜。秋浦田舍翁，采鱼水中宿。妻子张白鹇，结罝映深竹。桃波一步地，了了语声闻。黯与山僧别，低头礼白云。
精卫填海::佚名::又北二百里，曰发鸠之山，其上多柘木，有鸟焉，其状如乌，文首，白喙，赤足，名曰：“精卫”，其鸣自詨。是炎帝之少女，名曰女娃。女娃游于东海，溺而不返，故为精卫，常衔西山之木石，以堙于东海。漳水出焉，东流注于河。
陇西行四首·其二::陈陶::誓扫匈奴不顾身，五千貂锦丧胡尘。可怜无定河边骨，犹是春闺梦里人！
曲池荷::卢照邻::浮香绕曲岸，圆影覆华池。常恐秋风早，飘零君不知。
客至::杜甫::舍南舍北皆春水，但见群鸥日日来。花径不曾缘客扫，蓬门今始为君开。盘飧市远无兼味，樽酒家贫只旧醅。肯与邻翁相对饮，隔篱呼取尽馀杯。
江上渔者::范仲淹::江上往来人，但爱鲈鱼美。君看一叶舟，出没风波里。
无题·八岁偷照镜::李商隐::八岁偷照镜，长眉已能画。十岁去踏青，芙蓉作裙衩。十二学弹筝，银甲不曾卸。十四藏六亲，悬知犹未嫁。十五泣春风，背面秋千下。
晏子使楚::刘向::一晏子使楚。楚人以晏子短，楚人为小门于大门之侧而延晏子。晏子不入，曰：“使狗国者从狗门入，今臣使楚，不当从此门入。”傧者更道，从大门入。见楚王。王曰：“齐无人耶？”晏子对曰：“齐之临淄三百闾，张袂成阴，挥汗成雨，比肩继踵而在，何为无人？”王曰：“然则何为使予？”晏子对曰：“齐命使，各有所主：其贤者使使贤主，不肖者使使不肖主。婴最不肖，故宜使楚矣！”（张袂成阴一作：张袂成帷）二晏子将使楚。楚王闻之，谓左右曰：“晏婴，齐之习辞者也。今方来，吾欲辱之，何以也？”左右对曰：“为其来也，臣请缚一人，过王而行，王曰：‘何为者也？’对曰：‘齐人也。’王曰：‘何坐？’曰：‘坐盗。’三晏子至，楚王赐晏子酒，酒酣，吏二缚一人诣王。王曰：“缚者曷为者也？”对曰：“齐人也，坐盗。”王视晏子曰：“齐人固善盗乎？”晏子避席对曰：“婴闻之，橘生淮南则为橘，生于淮北则为枳，叶徒相似，其实味不同。所以然者何？水土异也。今民生长于齐不盗，入楚则盗，得无楚之水土使民善盗耶？”王笑曰：“圣人非所与熙也，寡人反取病焉。”
入若耶溪::王籍::艅艎何泛泛，空水共悠悠。阴霞生远岫，阳景逐回流。蝉噪林逾静，鸟鸣山更幽。此地动归念，长年悲倦游。
把酒问月·故人贾淳令予问之::李白::青天有月来几时？我今停杯一问之。人攀明月不可得，月行却与人相随。皎如飞镜临丹阙，绿烟灭尽清辉发。但见宵从海上来，宁知晓向云间没。白兔捣药秋复春，嫦娥孤栖与谁邻？今人不见古时月，今月曾经照古人。古人今人若流水，共看明月皆如此。唯愿当歌对酒时，月光长照金樽里。
端午三首::赵蕃::谩说投诗赠汨罗，身今且乐奈渠何。尝闻求福木居士，试向艾人成祝呵。忠言不用竟沉死，留得文章星斗罗。何意更觞昌歜酒，为君击节一长歌。年年端午风兼雨，似为屈原陈昔冤。我欲于谁论许事，舍南舍北鹁鸠喧。
元日::李世民::高轩暧春色，邃阁媚朝光。彤庭飞彩旆，翠幌曜明珰。恭己临四极，垂衣驭八荒。霜戟列丹陛，丝竹韵长廊。穆矣熏风茂，康哉帝道昌。继文遵后轨，循古鉴前王。草秀故春色，梅艳昔年妆。巨川思欲济，终以寄舟航。
南湖早春::白居易::风回云断雨初晴，返照湖边暖复明。乱点碎红山杏发，平铺新绿水蘋生。翅低白雁飞仍重，舌涩黄鹂语未成。不道江南春不好，年年衰病减心情。
郑人买履::韩非::郑人有欲买履者，先自度其足，而置之其坐。至之市，而忘操之。已得履，乃曰：“吾忘持度。”反归取之。及反，市罢，遂不得履。人曰：“何不试之以足?”曰：“宁信度,无自信也。”
谏太宗十思疏::魏征::臣闻：求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而思国之治，臣虽下愚，知其不可，而况于明哲乎？人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长也。凡百元首，承天景命，莫不殷忧而道著，功成而德衰，有善始者实繁，能克终者盖寡。岂其取之易守之难乎？昔取之而有余，今守之而不足，何也？夫在殷忧必竭诚以待下，既得志则纵情以傲物；竭诚则吴、越为一体，傲物则骨肉为行路。虽董之以严刑，震之以威怒，终苟免而不怀仁，貌恭而不心服。怨不在大，可畏惟人；载舟覆舟，所宜深慎。奔车朽索，其可忽乎？君人者，诚能见可欲，则思知足以自戒；将有作，则思知止以安人；念高危，则思谦冲而自牧；惧满溢，则思江海下百川；乐盘游，则思三驱以为度；忧懈怠，则思慎始而敬终；虑壅蔽，则思虚心以纳下；惧谗邪，则思正身以黜恶；恩所加，则思无因喜以谬赏；罚所及，则思无以怒而滥刑。总此十思，宏兹九德，简能而任之，择善而从之，则智者尽其谋，勇者竭其力，仁者播其惠，信者效其忠；文武争驰，君臣无事，可以尽豫游之乐，可以养松乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道哉？
渔翁::柳宗元::渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。
房兵曹胡马诗::杜甫::胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。
花影::苏轼::重重叠叠上瑶台，几度呼童扫不开。刚被太阳收拾去，却教明月送将来。
终南望余雪::祖咏::终南阴岭秀，积雪浮云端。林表明霁色，城中增暮寒。
乌夜啼·昨夜风兼雨::李煜::昨夜风兼雨，帘帏飒飒秋声。烛残漏断频欹枕，起坐不能平。世事漫随流水，算来一梦浮生。醉乡路稳宜频到，此外不堪行。
怨情::李白::美人卷珠帘，深坐颦蛾眉。但见泪痕湿，不知心恨谁。
国风·郑风·山有扶苏::佚名::山有扶苏，隰有荷华。不见子都，乃见狂且。山有乔松，隰有游龙，不见子充，乃见狡童。
金陵酒肆留别::李白::风吹柳花满店香，吴姬压酒唤客尝。金陵子弟来相送，欲行不行各尽觞。请君试问东流水，别意与之谁短长。
绮怀::黄景仁::几回花下坐吹箫，银汉红墙入望遥。似此星辰非昨夜，为谁风露立中宵。缠绵思尽抽残茧，宛转心伤剥后蕉。三五年时三五月，可怜杯酒不曾消。
思吴江歌::张翰::秋风起兮木叶飞，吴江水兮鲈正肥。三千里兮家未归，恨难禁兮仰天悲。
狂夫::杜甫::万里桥西一草堂，百花潭水即沧浪。风含翠篠娟娟净，雨裛红蕖冉冉香。厚禄故人书断绝，恒饥稚子色凄凉。欲填沟壑唯疏放，自笑狂夫老更狂。
水调歌头·黄州快哉亭赠张偓佺::苏轼::落日绣帘卷，亭下水连空。知君为我，新作窗户湿青红。长记平山堂上，欹枕江南烟雨，杳杳没孤鸿。认得醉翁语，山色有无中。一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。
西洲曲::佚名::忆梅下西洲，折梅寄江北。单衫杏子红，双鬓鸦雏色。西洲在何处？两桨桥头渡。日暮伯劳飞，风吹乌臼树。树下即门前，门中露翠钿。开门郎不至，出门采红莲。采莲南塘秋，莲花过人头。低头弄莲子，莲子清如水。置莲怀袖中，莲心彻底红。忆郎郎不至，仰首望飞鸿。鸿飞满西洲，望郎上青楼。楼高望不见，尽日栏杆头。栏杆十二曲，垂手明如玉。卷帘天自高，海水摇空绿。海水梦悠悠，君愁我亦愁。南风知我意，吹梦到西洲。
梅花落::鲍照::中庭多杂树，偏为梅咨嗟。问君何独然？念其霜中能作花，露中能作实。摇荡春风媚春日，念尔零落逐寒风，徒有霜华无霜质。
梅花::崔道融::数萼初含雪，孤标画本难。香中别有韵，清极不知寒。横笛和愁听，斜枝倚病看。朔风如解意，容易莫摧残。
沈园二首::陆游::城上斜阳画角哀，沈园非复旧池台。伤心桥下春波绿，曾是惊鸿照影来。梦断香消四十年，沈园柳老不吹绵。此身行作稽山土，犹吊遗踪一泫然。
关山月::徐陵::关山三五月，客子忆秦川。思妇高楼上，当窗应未眠。星旗映疏勒，云阵上祁连。战气今如此，从军复几年。
采桑子·群芳过后西湖好::欧阳修::群芳过后西湖好，狼籍残红，飞絮濛濛。垂柳阑干尽日风。笙歌散尽游人去，始觉春空。垂下帘栊，双燕归来细雨中。
桃花庵歌::唐寅::桃花坞裏桃花庵，桃花庵裏桃花仙。桃花仙人种桃树，又折花枝当酒钱。酒醒只在花前坐，酒醉还须花下眠。花前花後日复日，酒醉酒醒年复年。不愿鞠躬车马前，但愿老死花酒间。车尘马足贵者趣，酒盏花枝贫者缘。若将富贵比贫贱，一在平地一在天。若将贫贱比车马，他得驱驰我得闲。世人笑我忒风颠，我咲世人看不穿。记得五陵豪杰墓，无酒无花锄作田。弘治乙丑三月桃花庵主人唐寅（原版）桃花坞里桃花庵，桃花庵里桃花仙。桃花仙人种桃树，又摘桃花换酒钱。酒醒只在花前坐，酒醉还来花下眠。半醒半醉日复日，花落花开年复年。但愿老死花酒间，不愿鞠躬车马前。车尘马足富者趣，酒盏花枝贫者缘。若将富贵比贫者，一在平地一在天。若将贫贱比车马，他得驱驰我得闲。别人笑我忒风颠，我笑他人看不穿。不见五陵豪杰墓，无花无酒锄作田。（版本一）桃花坞里桃花庵，桃花庵里桃花仙。桃花仙人种桃树，又摘桃花换酒钱。酒醒只来花下坐，酒醉还来花下眠。半醒半醉日复日，花落花开年复年。但愿老死花酒间，不愿鞠躬车马前。车尘马足富者趣，酒盏花枝贫者缘。若将富贵比贫贱，一在平地一在天。若将花酒比车马，他得驱驰我得闲。别人笑我忒风骚，我笑他人看不穿。不见五陵豪杰墓，无酒无花锄作田。（版本二）
西江月·遣兴::辛弃疾::醉里且贪欢笑，要愁那得工夫。近来始觉古人书，信著全无是处。昨夜松边醉倒，问松我醉何如。只疑松动要来扶，以手推松曰去。
闺怨::王昌龄::闺中少妇不知愁，春日凝妆上翠楼。忽见陌头杨柳色，悔教夫婿觅封侯。
偶成::朱熹::少年易学老难成，一寸光阴不可轻。未觉池塘春草梦，阶前梧叶已秋声。
论诗五首·其二::赵翼::李杜诗篇万口传，至今已觉不新鲜。江山代有才人出，各领风骚数百年。
洞仙歌·泗州中秋作::晁补之::青烟幂处，碧海飞金镜。永夜闲阶卧桂影。露凉时、零乱多少寒螀，神京远，惟有蓝桥路近。水晶帘不下，云母屏开，冷浸佳人淡脂粉。待都将许多明，付与金尊，投晓共、流霞倾尽。更携取、胡床上南楼，看玉做人间，素秋千顷。
浣溪沙·一向年光有限身::晏殊::一向年光有限身，等闲离别易销魂，酒筵歌席莫辞频。满目山河空念远，落花风雨更伤春，不如怜取眼前人。
赠孟浩然::李白::吾爱孟夫子，风流天下闻。红颜弃轩冕，白首卧松云。醉月频中圣，迷花不事君。高山安可仰，徒此揖清芬。
村晚::雷震::草满池塘水满陂，山衔落日浸寒漪。牧童归去横牛背，短笛无腔信口吹。
咏史·郁郁涧底松::左思::郁郁涧底松，离离山上苗。以彼径寸茎，荫此百尺条。世胄蹑高位，英俊沉下僚。地势使之然，由来非一朝。金张藉旧业，七叶珥汉貂。冯公岂不伟，白首不见招。
南乡子·和杨元素时移守密州::苏轼::东武望余杭，云海天涯两渺茫。何日功成名遂了，还乡，醉笑陪公三万场。不用诉离觞，痛饮从来别有肠。今夜送归灯火冷，河塘，堕泪羊公却姓杨。
将进酒::李贺::琉璃钟，琥珀浓，小槽酒滴真珠红。烹龙炮凤玉脂泣，罗帏绣幕围香风。吹龙笛，击鼍鼓；皓齿歌，细腰舞。况是青春日将暮，桃花乱落如红雨。劝君终日酩酊醉，酒不到刘伶坟上土。
念奴娇·中秋::苏轼::凭高眺远，见长空万里，云无留迹。桂魄飞来，光射处，冷浸一天秋碧。玉宇琼楼，乘鸾来去，人在清凉国。江山如画，望中烟树历历。我醉拍手狂歌，举杯邀月，对影成三客。起舞徘徊风露下，今夕不知何夕？便欲乘风，翻然归去，何用骑鹏翼。水晶宫里，一声吹断横笛。
无题·重帏深下莫愁堂::李商隐::重帏深下莫愁堂，卧后清宵细细长。神女生涯原是梦，小姑居处本无郎。风波不信菱枝弱，月露谁教桂叶香。直道相思了无益，未妨惆怅是清狂。
北人食菱::江盈科::北人生而不识菱者，仕于南方，席上啖菱，并壳入口。或曰：“食菱须去壳。”其人自护所短，曰：“我非不知，并壳者，欲以去热也。”问者曰：“北土亦有此物否？”答曰：“前山后山，何地不有？”夫菱生于水而非土产，此坐强不知以为知也。
念奴娇·过洞庭::张孝祥::洞庭青草，近中秋，更无一点风色。玉界琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。应念岭表经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。
清平乐·春归何处::黄庭坚::春归何处。寂寞无行路。若有人知春去处。唤取归来同住。春无踪迹谁知。除非问取黄鹂。百啭无人能解，因风飞过蔷薇。
汉广::佚名::南有乔木，不可休思。汉有游女，不可求思。汉之广矣，不可泳思。江之永矣，不可方思。翘翘错薪，言刈其楚。之子于归，言秣其马。汉之广矣，不可泳思。江之永矣，不可方思。翘翘错薪，言刈其蒌。之子于归，言秣其驹。汉之广矣，不可泳思。江之永矣，不可方思。
浣溪沙·细雨斜风作晓寒::苏轼::元丰七年十二月二十四日，从泗州刘倩叔游南山细雨斜风作晓寒，淡烟疏柳媚晴滩。入淮清洛渐漫漫。雪沫乳花浮午盏，蓼茸蒿笋试春盘。人间有味是清欢。
淮上与友人别::郑谷::扬子江头杨柳春，杨花愁杀渡江人。数声风笛离亭晚，君向潇湘我向秦。
羌村三首·其三::杜甫::群鸡正乱叫，客至鸡斗争。驱鸡上树木，始闻叩柴荆。父老四五人，问我久远行。手中各有携，倾榼浊复清。莫辞酒味薄，黍地无人耕。兵戈既未息，儿童尽东征。请为父老歌：艰难愧深情！歌罢仰天叹，四座泪纵横。
报任少卿书 / 报任安书::司马迁::太史公牛马走司马迁，再拜言。少卿足下：曩者辱赐书，教以慎于接物，推贤进士为务，意气勤勤恳恳。若望仆不相师，而用流俗人之言，仆非敢如此也。仆虽罢驽，亦尝侧闻长者之遗风矣。顾自以为身残处秽，动而见尤，欲益反损，是以独郁悒而无谁语。谚曰：“谁为为之？孰令听之？”盖钟子期死，伯牙终身不复鼓琴。何则？士为知己者用，女为说己者容。若仆大质已亏缺矣，虽材怀随和，行若由夷，终不可以为荣，适足以发笑而自点耳。书辞宜答，会东从上来，又迫贱事，相见日浅，卒卒无须臾之间，得竭指意。今少卿抱不测之罪，涉旬月，迫季冬，仆又薄从上雍，恐卒然不可为讳，是仆终已不得舒愤懑以晓左右，则长逝者魂魄私恨无穷。请略陈固陋。阙然久不报，幸勿为过。仆闻之：修身者，智之符也；爱施者，仁之端也；取予者，义之表也；耻辱者，勇之决也；立名者，行之极也。士有此五者，然后可以托于世，列于君子之林矣。故祸莫憯于欲利，悲莫痛于伤心，行莫丑于辱先，诟莫大于宫刑。刑余之人，无所比数，非一世也，所从来远矣。昔卫灵公与雍渠同载，孔子适陈；商鞅因景监见，赵良寒心；同子参乘，袁丝变色：自古而耻之！夫以中材之人，事有关于宦竖，莫不伤气，而况于慷慨之士乎！如今朝廷虽乏人，奈何令刀锯之余，荐天下之豪俊哉！仆赖先人绪业，得待罪辇毂下，二十余年矣。所以自惟：上之，不能纳忠效信，有奇策材力之誉，自结明主；次之，又不能拾遗补阙，招贤进能，显岩穴之士；外之，不能备行伍，攻城野战，有斩将搴旗之功；下之，不能积日累劳，取尊官厚禄，以为宗族交游光宠。四者无一遂，苟合取容，无所短长之效，可见于此矣。乡者，仆亦尝厕下大夫之列，陪外廷末议。不以此时引维纲，尽思虑，今已亏形为扫除之隶，在阘茸之中，乃欲仰首伸眉，论列是非，不亦轻朝廷、羞当世之士邪？嗟乎！嗟乎！如仆尚何言哉！尚何言哉！且事本末未易明也。仆少负不羁之才，长无乡曲之誉，主上幸以先人之故，使得奉薄伎，出入周卫之中。仆以为戴盆何以望天，故绝宾客之知，忘室家之业，日夜思竭其不肖之材力，务一心营职，以求亲媚于主上。而事乃有大谬不然者！夫仆与李陵俱居门下，素非能相善也。趣舍异路，未尝衔杯酒，接殷勤之余欢。然仆观其为人，自守奇士，事亲孝，与士信，临财廉，取予义，分别有让，恭俭下人，常思奋不顾身，以徇国家之急。其素所蓄积也，仆以为有国士之风。夫人臣出万死不顾一生之计，赴公家之难，斯已奇矣。今举事一不当，而全躯保妻子之臣随而媒孽其短，仆诚私心痛之。且李陵提步卒不满五千，深践戎马之地，足历王庭，垂饵虎口，横挑强胡，仰亿万之师，与单于连战十有余日，所杀过当。虏救死扶伤不给，旃裘之君长咸震怖，乃悉征其左、右贤王，举引弓之民，一国共攻而围之。转斗千里，矢尽道穷，救兵不至，士卒死伤如积。然陵一呼劳军，士无不起，躬自流涕，沬血饮泣，更张空弮，冒白刃，北首争死敌者。陵未没时，使有来报，汉公卿王侯皆奉觞上寿。后数日，陵败书闻，主上为之食不甘味，听朝不怡。大臣忧惧，不知所出。仆窃不自料其卑贱，见主上惨凄怛悼，诚欲效其款款之愚，以为李陵素与士大夫绝甘分少，能得人之死力，虽古之名将，不能过也。身虽陷败，彼观其意，且欲得其当而报于汉。事已无可奈何，其所摧败，功亦足以暴于天下矣。仆怀欲陈之，而未有路，适会召问，即以此指，推言陵之功，欲以广主上之意，塞睚眦之辞。未能尽明，明主不晓，以为仆沮贰师，而为李陵游说，遂下于理。拳拳之忠，终不能自列。因为诬上，卒从吏议。家贫，货赂不足以自赎，交游莫救，左右亲近不为一言。身非木石，独与法吏为伍，深幽囹圄之中，谁可告愬者！此真少卿所亲见，仆行事岂不然乎？李陵既生降，隤其家声，而仆又佴之蚕室，重为天下观笑。悲夫！悲夫！事未易一二为俗人言也。仆之先非有剖符丹书之功，文史星历，近乎卜祝之间，固主上所戏弄，倡优所畜，流俗之所轻也。假令仆伏法受诛，若九牛亡一毛，与蝼蚁何以异？而世又不与能死节者比，特以为智穷罪极，不能自免，卒就死耳。何也？素所自树立使然也。人固有一死，或重于泰山，或轻于鸿毛，用之所趋异也。太上不辱先，其次不辱身，其次不辱理色，其次不辱辞令，其次诎体受辱，其次易服受辱，其次关木索、被箠楚受辱，其次剔毛发、婴金铁受辱，其次毁肌肤、断肢体受辱，最下腐刑极矣！传曰“刑不上大夫。”此言士节不可不勉厉也。猛虎在深山，百兽震恐，及在槛阱之中，摇尾而求食，积威约之渐也。故士有画地为牢，势不可入；削木为吏，议不可对，定计于鲜也。今交手足，受木索，暴肌肤，受榜箠，幽于圜墙之中。当此之时，见狱吏则头抢地，视徒隶则心惕息。何者？积威约之势也。及以至是，言不辱者，所谓强颜耳，曷足贵乎！且西伯，伯也，拘于羑里；李斯，相也，具于五刑；淮阴，王也，受械于陈；彭越、张敖，南面称孤，系狱抵罪；绛侯诛诸吕，权倾五伯，囚于请室；魏其，大将也，衣赭衣，关三木；季布为朱家钳奴；灌夫受辱于居室。此人皆身至王侯将相，声闻邻国，及罪至罔加，不能引决自裁，在尘埃之中。古今一体，安在其不辱也？由此言之，勇怯，势也；强弱，形也。审矣，何足怪乎？夫人不能早自裁绳墨之外，以稍陵迟，至于鞭箠之间，乃欲引节，斯不亦远乎！古人所以重施刑于大夫者，殆为此也。夫人情莫不贪生恶死，念父母，顾妻子，至激于义理者不然，乃有所不得已也。今仆不幸，早失父母，无兄弟之亲，独身孤立，少卿视仆于妻子何如哉？且勇者不必死节，怯夫慕义，何处不勉焉！仆虽怯懦，欲苟活，亦颇识去就之分矣，何至自沉溺缧绁之辱哉！且夫臧获婢妾，犹能引决，况仆之不得已乎？所以隐忍苟活，幽于粪土之中而不辞者，恨私心有所不尽，鄙陋没世，而文采不表于后也。古者富贵而名摩灭，不可胜记，唯倜傥非常之人称焉。盖文王拘而演《周易》；仲尼厄而作《春秋》；屈原放逐，乃赋《离骚》；左丘失明，厥有《国语》；孙子膑脚，《兵法》修列；不韦迁蜀，世传《吕览》；韩非囚秦，《说难》《孤愤》；《诗》三百篇，大底圣贤发愤之所为作也。此人皆意有所郁结，不得通其道，故述往事、思来者。乃如左丘无目，孙子断足，终不可用，退而论书策，以舒其愤，思垂空文以自见。仆窃不逊，近自托于无能之辞，网罗天下放失旧闻，略考其行事，综其终始，稽其成败兴坏之纪，上计轩辕，下至于兹，为十表，本纪十二，书八章，世家三十，列传七十，凡百三十篇。亦欲以究天人之际，通古今之变，成一家之言。草创未就，会遭此祸，惜其不成，是以就极刑而无愠色。仆诚以著此书，藏之名山，传之其人，通邑大都，则仆偿前辱之责，虽万被戮，岂有悔哉！然此可为智者道，难为俗人言也！且负下未易居，下流多谤议。仆以口语遇遭此祸，重为乡党所笑，以污辱先人，亦何面目复上父母之丘墓乎？虽累百世，垢弥甚耳！是以肠一日而九回，居则忽忽若有所亡，出则不知其所往。每念斯耻，汗未尝不发背沾衣也！身直为闺阁之臣，宁得自引深藏于岩穴邪？故且从俗浮沉，与时俯仰，以通其狂惑。今少卿乃教以推贤进士，无乃与仆私心剌谬乎？今虽欲自雕琢，曼辞以自饰，无益，于俗不信，适足取辱耳。要之，死日然后是非乃定。书不能悉意，故略陈固陋。谨再拜。
莲叶::郑谷::移舟水溅差差绿，倚槛风摆柄柄香。多谢浣纱人未折，雨中留得盖鸳鸯。
秋登宣城谢脁北楼::李白::江城如画里，山晚望晴空。两水夹明镜，双桥落彩虹。人烟寒橘柚，秋色老梧桐。谁念北楼上，临风怀谢公。
稚子弄冰::杨万里::稚子金盆脱晓冰，彩丝穿取当银铮。敲成玉磬穿林响，忽作玻璃碎地声。
玉楼春·春恨::晏殊::绿杨芳草长亭路，年少抛人容易去。楼头残梦五更钟，花底离愁三月雨。无情不似多情苦，一寸还成千万缕。天涯地角有穷时，只有相思无尽处。
王孙游::谢朓::绿草蔓如丝，杂树红英发。无论君不归，君归芳已歇。
山中问答 / 山中答俗人问::李白::问余何意栖碧山，笑而不答心自闲。桃花流水窅然去，别有天地非人间。
滥竽充数::韩非::齐宣王使人吹竽，必三百人。南郭处士请为王吹竽，宣王说之，廪食以数百人。宣王死，湣王立，好一一听之，处士逃。
舟夜书所见::查慎行::月黑见渔灯，孤光一点萤。微微风簇浪，散作满河星。
九歌::屈原::东皇太一吉日兮辰良，穆将愉兮上皇；抚长剑兮玉珥，璆锵鸣兮琳琅；瑶席兮玉瑱，盍将把兮琼芳；蕙肴蒸兮兰藉，奠桂酒兮椒浆；扬枹兮拊鼓，疏缓节兮安歌；陈竽瑟兮浩倡；灵偃蹇兮姣服，芳菲菲兮满堂；五音纷兮繁会，君欣欣兮乐康。云中君浴兰汤兮沐芳，华采衣兮若英；灵连蜷兮既留，烂昭昭兮未央；謇将憺兮寿宫，与日月兮齐光；龙驾兮帝服，聊翱游兮周章；灵皇皇兮既降，猋远举兮云中；览冀洲兮有余，横四海兮焉穷；思夫君兮太息，极劳心兮忡忡；湘君君不行兮夷犹，蹇谁留兮中洲；美要眇兮宜修，沛吾乘兮桂舟；令沅湘兮无波，使江水兮安流；望夫君兮未来，吹参差兮谁思；驾飞龙兮北征，邅吾道兮洞庭；薜荔柏兮蕙绸，荪桡兮兰旌；望涔阳兮极浦，横大江兮扬灵；扬灵兮未极，女婵媛兮为余太息；横流涕兮潺湲，隐思君兮陫侧；桂棹兮兰枻，斵冰兮积雪；采薜荔兮水中，搴芙蓉兮木末；心不同兮媒劳，恩不甚兮轻绝；石濑兮浅浅，飞龙兮翩翩；交不忠兮怨长，期不信兮告余以不闲；朝骋骛兮江皋，夕弭节兮北渚；鸟次兮屋上，水周兮堂下；捐余玦兮江中，遗余佩兮醴浦；采芳洲兮杜若，将以遗兮下女；时不可兮再得，聊逍遥兮容与。湘夫人帝子降兮北渚，目眇眇兮愁予；袅袅兮秋风，洞庭波兮木叶下；登白薠兮骋望，与佳期兮夕张；鸟何萃兮苹中，罾何为兮木上？沅有茝兮醴有兰，思公子兮未敢言；荒忽兮远望，观流水兮潺湲；麋何食兮庭中，蛟何为兮水裔；朝驰余马兮江皋，夕济兮西澨；闻佳人兮召余，将腾驾兮偕逝；筑室兮水中，葺之兮荷盖；荪壁兮紫坛，播芳椒兮成堂；桂栋兮兰橑，辛夷楣兮药房；罔薜荔兮为帷，擗蕙櫋兮既张；白玉兮为镇，疏石兰兮为芳；芷葺兮荷屋，缭之兮杜衡；合百草兮实庭，建芳馨兮庑门；九嶷缤兮并迎，灵之来兮如云；捐余袂兮江中，遗余褋兮醴浦；搴汀洲兮杜若，将以遗兮远者；时不可兮骤得，聊逍遥兮容与！大司命广开兮天门，纷吾乘兮玄云；令飘风兮先驱，使涷雨兮洒尘；君回翔兮以下，逾空桑兮从女；纷总总兮九州，何寿夭兮在予；高飞兮安翔，乘清气兮御阴阳；吾与君兮齐速，导帝之兮九坑；灵衣兮被被，玉佩兮陆离；一阴兮一阳，众莫知兮余所为；折疏麻兮瑶华，将以遗兮离居；老冉冉兮既极，不寖近兮愈疏；乘龙兮辚辚，高驰兮冲天；结桂枝兮延伫，羌愈思兮愁人；愁人兮奈何，愿若今兮无亏；固人命兮有当，孰离合兮何为？少司命秋兰兮麋芜，罗生兮堂下；绿叶兮素华，芳菲菲兮袭予；夫人兮自有美子，荪何以兮愁苦；秋兰兮青青，绿叶兮紫茎；满堂兮美人，忽独与余兮目成；入不言兮出不辞，乘回风兮载云旗；悲莫悲兮生别离，乐莫乐兮新相知；荷衣兮蕙带，儵而来兮忽而逝；夕宿兮帝郊，君谁须兮云之际；与女沐兮咸池，曦女发兮阳之阿；望美人兮未来，临风怳兮浩歌；孔盖兮翠旌，登九天兮抚彗星；竦长剑兮拥幼艾，荪独宜兮为民正。东君暾将出兮东方，照吾槛兮扶桑；抚余马兮安驱，夜皎皎兮既明；驾龙輈兮乘雷，载云旗兮委蛇；长太息兮将上，心低徊兮顾怀；羌声色兮娱人，观者儋兮忘归；縆瑟兮交鼓，萧钟兮瑶簴；鸣篪兮吹竽，思灵保兮贤姱；翾飞兮翠曾，展诗兮会舞；应律兮合节，灵之来兮敝日；青云衣兮白霓裳，举长矢兮射天狼；操余弧兮反沦降，援北斗兮酌桂浆；撰余辔兮高驰翔，杳冥冥兮以东行。河伯与女游兮九河，冲风起兮水扬波；乘水车兮荷盖，驾两龙兮骖螭；登昆仑兮四望，心飞扬兮浩荡；日将暮兮怅忘归，惟极浦兮寤怀；鱼鳞屋兮龙堂，紫贝阙兮珠宫；灵何惟兮水中；乘白鼋兮逐文鱼，与女游兮河之渚；流澌纷兮将来下；子交手兮东行，送美人兮南浦；波滔滔兮来迎，鱼鳞鳞兮媵予。山鬼若有人兮山之阿，被薜荔兮带女萝；既含睇兮又宜笑，子慕予兮善窈窕；乘赤豹兮从文狸，辛夷车兮结桂旗；被石兰兮带杜衡，折芳馨兮遗所思；余处幽篁兮终不见天，路险难兮独后来；表独立兮山之上，云容容兮而在下；杳冥冥兮羌昼晦，东风飘兮神灵雨；留灵修兮憺忘归，岁既晏兮孰华予；采三秀兮于山间，石磊磊兮葛蔓蔓；怨公子兮怅忘归，君思我兮不得闲；山中人兮芳杜若，饮石泉兮荫松柏；君思我兮然疑作；雷填填兮雨冥冥，猿啾啾兮狖夜鸣；风飒飒兮木萧萧，思公子兮徒离忧。国殇操吴戈兮被犀甲，车错毂兮短兵接；旌蔽日兮敌若云，矢交坠兮士争先；凌余阵兮躐余行，左骖殪兮右刃伤；霾两轮兮絷四马，援玉枹兮击鸣鼓；天时怼兮威灵怒，严杀尽兮弃原野；出不入兮往不反，平原忽兮路超远；带长剑兮挟秦弓，首身离兮心不惩；诚既勇兮又以武，终刚强兮不可凌；身既死兮神以灵，魂魄毅兮为鬼雄。礼魂成礼兮会鼓，传芭兮代舞；姱女倡兮容与；春兰兮秋菊，长无绝兮终古。
忆梅::李商隐::定定住天涯，依依向物华。寒梅最堪恨，常作去年花。
多丽·咏白菊::李清照::小楼寒，夜长帘幕低垂。恨萧萧、无情风雨，夜来揉损琼肌。也不似、贵妃醉脸，也不似、孙寿愁眉。韩令偷香，徐娘傅粉，莫将比拟未新奇。细看取、屈平陶令，风韵正相宜。微风起，清芬酝藉，不减酴醿。渐秋阑、雪清玉瘦，向人无限依依。似愁凝、汉皋解佩，似泪洒、纨扇题诗。朗月清风，浓烟暗雨，天教憔悴度芳姿。纵爱惜、不知从此，留得几多时。人情好，何须更忆，泽畔东篱。
兰溪棹歌::戴叔伦::凉月如眉挂柳湾，越中山色镜中看。兰溪三日桃花雨，半夜鲤鱼来上滩。
得胜乐·夏::白朴::酷暑天，葵榴发，喷鼻香十里荷花。兰舟斜缆垂扬下，只宜辅枕簟向凉亭披襟散发。
寄黄几复::黄庭坚::我居北海君南海，寄雁传书谢不能。桃李春风一杯酒，江湖夜雨十年灯。持家但有四立壁，治病不蕲三折肱。想见读书头已白，隔溪猿哭瘴溪藤。
饮中八仙歌::杜甫::知章骑马似乘船，眼花落井水底眠。汝阳三斗始朝天，道逢麴车口流涎，恨不移封向酒泉。左相日兴费万钱，饮如长鲸吸百川，衔杯乐圣称避贤。宗之潇洒美少年，举觞白眼望青天，皎如玉树临风前。苏晋长斋绣佛前，醉中往往爱逃禅。李白斗酒诗百篇，长安市上酒家眠，天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辩惊四筵。
端午::文秀::节分端午自谁言，万古传闻为屈原。堪笑楚江空渺渺，不能洗得直臣冤。
富人之子::苏轼::齐有富人，家累千金。其二子甚愚，其父又不教之。一日，艾子谓其父曰：“君之子虽美，而不通世务，他日曷能克其家?”父怒曰：“吾之子敏而且恃多能，岂有不通世务者耶?”艾子曰：“不须试之他，但问君之子，所食者米，从何来？若知之，吾当妄言之罪。”父遂呼其子问之。其子嘻然笑曰：“吾岂不知此也？每以布囊取来。”其父愀然改容曰：“子之愚甚也!彼米不是田中来?”艾子曰：“非其父不生其子。”
节妇吟·寄东平李司空师道::张籍::君知妾有夫，赠妾双明珠。感君缠绵意，系在红罗襦。妾家高楼连苑起，良人执戟明光里。知君用心如日月，事夫誓拟同生死。还君明珠双泪垂，恨不相逢未嫁时。
父善游::吕不韦 撰::有过于江上者，见人方引婴儿而欲投之江中，婴儿啼。人问其故。曰：“此其父善游。”其父虽善游，其子岂遽善游哉？以此任物，亦必悖矣。
人有亡斧者::吕不韦 撰::人有亡斧者，意其邻人之子。视其行步，窃斧也；视其颜色，窃斧也；听其言语，窃斧也；动作态度，无为而不窃斧者也。俄而掘其沟而得其斧，他日，复见其邻之子，其行动、颜色、动作皆无似窃斧者也。
蝶恋花·辛苦最怜天上月::纳兰性德::辛苦最怜天上月，一昔如环，昔昔都成玦。若似月轮终皎洁，不辞冰雪为卿热。无那尘缘容易绝，燕子依然，软踏帘钩说。唱罢秋坟愁未歇，春丛认取双栖蝶。
古从军行::李颀::白日登山望烽火，黄昏饮马傍交河。行人刁斗风沙暗，公主琵琶幽怨多。野云万里无城郭，雨雪纷纷连大漠。胡雁哀鸣夜夜飞，胡儿眼泪双双落。闻道玉门犹被遮，应将性命逐轻车。年年战骨埋荒外，空见蒲桃入汉家。
代悲白头翁::刘希夷::洛阳城东桃李花，飞来飞去落谁家？洛阳女儿惜颜色，坐见落花长叹息。今年花落颜色改，明年花开复谁在？已见松柏摧为薪，更闻桑田变成海。古人无复洛城东，今人还对落花风。年年岁岁花相似，岁岁年年人不同。寄言全盛红颜子，应怜半死白头翁。此翁白头真可怜，伊昔红颜美少年。公子王孙芳树下，清歌妙舞落花前。光禄池台文锦绣，将军楼阁画神仙。一朝卧病无相识，三春行乐在谁边？宛转蛾眉能几时？须臾鹤发乱如丝。但看古来歌舞地，唯有黄昏鸟雀悲。
江上::王安石::江水漾西风，江花脱晚红。离情被横笛，吹过乱山东。
水调歌头·徐州中秋::苏辙::离别一何久，七度过中秋。去年东武今夕，明月不胜愁。岂意彭城山下，同泛清河古汴，船上载凉州。鼓吹助清赏，鸿雁起汀洲。坐中客，翠羽帔，紫绮裘。素娥无赖，西去曾不为人留。今夜清尊对客，明夜孤帆水驿，依旧照离忧。但恐同王粲，相对永登楼。
秋兴八首·其一::杜甫::玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。
登快阁::黄庭坚::痴儿了却公家事，快阁东西倚晚晴。落木千山天远大，澄江一道月分明。朱弦已为佳人绝，青眼聊因美酒横。万里归船弄长笛，此心吾与白鸥盟。
春怨::刘方平::纱窗日落渐黄昏，金屋无人见泪痕。寂寞空庭春欲晚，梨花满地不开门。
经乱离后天恩流夜郎忆旧游书怀赠江夏韦太守良宰::李白::天上白玉京，十二楼五城。仙人抚我顶，结发受长生。误逐世间乐，颇穷理乱情。九十六圣君，浮云挂空名。天地赌一掷，未能忘战争。试涉霸王略，将期轩冕荣。时命乃大谬，弃之海上行。学剑翻自哂，为文竟何成。剑非万人敌，文窃四海声。儿戏不足道，五噫出西京。临当欲去时，慷慨泪沾缨。叹君倜傥才，标举冠群英。开筵引祖帐，慰此远徂征。鞍马若浮云，送余骠骑亭。歌钟不尽意，白日落昆明。十月到幽州，戈鋋若罗星。君王弃北海，扫地借长鲸。呼吸走百川，燕然可摧倾。心知不得语，却欲栖蓬瀛。弯弧惧天狼，挟矢不敢张。揽涕黄金台，呼天哭昭王。无人贵骏骨，騄耳空腾骧。乐毅倘再生，于今亦奔亡。蹉跎不得意，驱马还贵乡。逢君听弦歌，肃穆坐华堂。百里独太古，陶然卧羲皇。征乐昌乐馆，开筵列壶觞。贤豪间青娥，对烛俨成行。醉舞纷绮席，清歌绕飞梁。欢娱未终朝，秩满归咸阳。祖道拥万人，供帐遥相望。一别隔千里，荣枯异炎凉。炎凉几度改，九土中横溃。汉甲连胡兵，沙尘暗云海。草木摇杀气，星辰无光彩。白骨成丘山，苍生竟何罪。函关壮帝居，国命悬哥舒。长戟三十万，开门纳凶渠。公卿如犬羊，忠谠醢与菹。二圣出游豫，两京遂丘墟。帝子许专征，秉旄控强楚。节制非桓文，军师拥熊虎。人心失去就，贼势腾风雨。惟君固房陵，诚节冠终古。仆卧香炉顶，餐霞漱瑶泉。门开九江转，枕下五湖连。半夜水军来，浔阳满旌旃。空名适自误，迫胁上楼船。徒赐五百金，弃之若浮烟。辞官不受赏，翻谪夜郎天。夜郎万里道，西上令人老。扫荡六合清，仍为负霜草。日月无偏照，何由诉苍昊。良牧称神明，深仁恤交道。一忝青云客，三登黄鹤楼。顾惭祢处士，虚对鹦鹉洲。樊山霸气尽，寥落天地秋。江带峨眉雪，川横三峡流。万舸此中来，连帆过扬州。送此万里目，旷然散我愁。纱窗倚天开，水树绿如发。窥日畏衔山，促酒喜得月。吴娃与越艳，窈窕夸铅红。呼来上云梯，含笑出帘栊。对客小垂手，罗衣舞春风。宾跪请休息，主人情未极。览君荆山作，江鲍堪动色。清水出芙蓉，天然去雕饰。逸兴横素襟，无时不招寻。朱门拥虎士，列戟何森森。剪凿竹石开，萦流涨清深。登台坐水阁，吐论多英音。片辞贵白璧，一诺轻黄金。谓我不愧君，青鸟明丹心。五色云间鹊，飞鸣天上来。传闻赦书至，却放夜郎回。暖气变寒谷，炎烟生死灰。君登凤池去，忽弃贾生才。桀犬尚吠尧，匈奴笑千秋。中夜四五叹，常为大国忧。旌旆夹两山，黄河当中流。连鸡不得进，饮马空夷犹。安得羿善射，一箭落旄头。
白鹿洞二首·其一::王贞白::读书不觉已春深，一寸光阴一寸金。不是道人来引笑，周情孔思正追寻。
乐羊子妻::范晔::河南乐羊子之妻者，不知何氏之女也。羊子尝行路，得遗金一饼，还以与妻。妻曰：“妾闻志士不饮‘盗泉’之水，廉者不受嗟来之食，况拾遗求利,以污其行乎！”羊子大惭，乃捐金于野，而远寻师学。一年来归，妻跪问其故，羊子曰：“久行怀思，无它异也。”妻乃引刀趋机而言曰：“此织生自蚕茧，成于机杼。一丝而累，以至于寸，累寸不已，遂成丈匹。今若断斯织也，则捐失成功，稽废时日。夫子积学，当‘日知其所亡’，以就懿德；若中道而归，何异断斯织乎？”羊子感其言，复还终业，遂七年不返。尝有它舍鸡谬入园中，姑盗杀而食之，妻对鸡不餐而泣。姑怪问其故。妻曰：“自伤居贫，使食有它肉。”姑竟弃之。后盗欲有犯妻者，乃先劫其姑。妻闻，操刀而出。盗人曰：“释汝刀从我者可全，不从我者，则杀汝姑。”妻仰天而叹，举刀刎颈而死。盗亦不杀其姑。太守闻之，即捕杀贼盗，而赐妻缣帛，以礼葬之，号曰“贞义”。
咸阳城东楼 / 咸阳城西楼晚眺::许浑::一上高城万里愁，蒹葭杨柳似汀洲。溪云初起日沉阁，山雨欲来风满楼。鸟下绿芜秦苑夕，蝉鸣黄叶汉宫秋。行人莫问当年事，故国东来渭水流。
新柳::杨万里::柳条百尺拂银塘，且莫深青只浅黄。未必柳条能蘸水，水中柳影引他长。
蝶恋花·暖雨晴风初破冻::李清照::暖雨晴风初破冻，柳眼梅腮，已觉春心动。酒意诗情谁与共？泪融残粉花钿重。乍试夹衫金缕缝，山枕斜欹，枕损钗头凤。独抱浓愁无好梦，夜阑犹剪灯花弄。
奉和令公绿野堂种花::白居易::绿野堂开占物华，路人指道令公家。令公桃李满天下，何用堂前更种花。
螽斯::佚名::螽斯羽，诜诜兮。宜尔子孙，振振兮。螽斯羽，薨薨兮。宜尔子孙，绳绳兮。螽斯羽，揖揖兮。宜尔子孙，蛰蛰兮。
诗经·国风·郑风::佚名::风雨凄凄，鸡鸣喈喈。既见君子，云胡不夷。风雨潇潇，鸡鸣胶胶。既见君子，云胡不瘳。风雨如晦，鸡鸣不已。既见君子，云胡不喜。
小星::佚名::嘒彼小星，三五在东。肃肃宵征，夙夜在公。寔命不同。嘒彼小星，维参与昴。肃肃宵征，抱衾与裯。寔命不犹。
新竹::郑燮::新竹高于旧竹枝，全凭老干为扶持。下年再有新生者，十丈龙孙绕凤池。
忆江南·多少恨::李煜::多少恨，昨夜梦魂中。还似旧时游上苑，车如流水马如龙。花月正春风。
城东早春::杨巨源::诗家清景在新春，绿柳才黄半未匀。若待上林花似锦，出门俱是看花人。
曲江二首::杜甫::一片花飞减却春，风飘万点正愁人。且看欲尽花经眼，莫厌伤多酒入唇。江上小堂巢翡翠，苑边高冢卧麒麟。细推物理须行乐，何用浮荣绊此身。朝回日日典春衣，每日江头尽醉归。酒债寻常行处有，人生七十古来稀。穿花蛱蝶深深见，点水蜻蜓款款飞。传语风光共流转，暂时相赏莫相违。
踏莎行·候馆梅残::欧阳修::候馆梅残，溪桥柳细。草薰风暖摇征辔。离愁渐远渐无穷，迢迢不断如春水。寸寸柔肠，盈盈粉泪。楼高莫近危阑倚。平芜尽处是春山，行人更在春山外。
千秋岁·数声鶗鴂::张先::数声鶗鴂，又报芳菲歇。惜春更把残红折。雨轻风色暴，梅子青时节。永丰柳，无人尽日花飞雪。莫把幺弦拨，怨极弦能说。天不老，情难绝。心似双丝网，中有千千结。夜过也，东窗未白凝残月。
北风行::李白::烛龙栖寒门，光曜犹旦开。日月照之何不及此？惟有北风号怒天上来。燕山雪花大如席，片片吹落轩辕台。幽州思妇十二月，停歌罢笑双蛾摧。倚门望行人，念君长城苦寒良可哀。别时提剑救边去，遗此虎文金鞞靫。中有一双白羽箭，蜘蛛结网生尘埃。箭空在，人今战死不复回。不忍见此物，焚之已成灰。黄河捧土尚可塞，北风雨雪恨难裁。
长安春望::卢纶::东风吹雨过青山，却望千门草色闲。家在梦中何日到，春生江上几人还？川原缭绕浮云外，宫阙参差落照间。谁念为儒逢世难，独将衰鬓客秦关。
采莲曲二首::王昌龄::吴姬越艳楚王妃，争弄莲舟水湿衣。来时浦口花迎入，采罢江头月送归。荷叶罗裙一色裁，芙蓉向脸两边开。乱入池中看不见，闻歌始觉有人来。
自嘲::鲁迅::运交华盖欲何求，未敢翻身已碰头。破帽遮颜过闹市，漏船载酒泛中流。横眉冷对千夫指，俯首甘为孺子牛。躲进小楼成一统，管他冬夏与春秋。
和子由渑池怀旧::苏轼::人生到处知何似，应似飞鸿踏雪泥。泥上偶然留指爪，鸿飞那复计东西。老僧已死成新塔，坏壁无由见旧题。往日崎岖还记否，路长人困蹇驴嘶。
燕歌行::高适::开元二十六年，客有从御史大夫张公出塞而还者；作《燕歌行》以示适，感征戍之事，因而和焉。汉家烟尘在东北，汉将辞家破残贼。男儿本自重横行，天子非常赐颜色。摐金伐鼓下榆关，旌旆逶迤碣石间。校尉羽书飞瀚海，单于猎火照狼山。山川萧条极边土，胡骑凭陵杂风雨。战士军前半死生，美人帐下犹歌舞。大漠穷秋塞草腓，孤城落日斗兵稀。身当恩遇常轻敌，力尽关山未解围。铁衣远戍辛勤久，玉箸应啼别离后。少妇城南欲断肠，征人蓟北空回首。边庭飘飖那可度，绝域苍茫更何有。杀气三时作阵云，寒声一夜传刁斗。相看白刃血纷纷，死节从来岂顾勋。君不见沙场征战苦，至今犹忆李将军。
吊古战场文::李华::浩浩乎，平沙无垠，夐不见人。河水萦带，群山纠纷。黯兮惨悴，风悲日曛。蓬断草枯，凛若霜晨。鸟飞不下，兽铤亡群。亭长告余曰：“此古战场也，常覆三军。往往鬼哭，天阴则闻。”伤心哉！秦欤汉欤？将近代欤？吾闻夫齐魏徭戍，荆韩召募。万里奔走，连年暴露。沙草晨牧，河冰夜渡。地阔天长，不知归路。寄身锋刃，腷臆谁愬？秦汉而还，多事四夷，中州耗斁，无世无之。古称戎夏，不抗王师。文教失宣，武臣用奇。奇兵有异于仁义，王道迂阔而莫为。呜呼噫嘻！吾想夫北风振漠，胡兵伺便。主将骄敌，期门受战。野竖旌旗，川回组练。法重心骇，威尊命贱。利镞穿骨，惊沙入面，主客相搏，山川震眩。声析江河，势崩雷电。至若穷阴凝闭，凛冽海隅，积雪没胫，坚冰在须。鸷鸟休巢，征马踟蹰。缯纩无温，堕指裂肤。当此苦寒，天假强胡，凭陵杀气，以相剪屠。径截辎重，横攻士卒。都尉新降，将军复没。尸踣巨港之岸，血满长城之窟。无贵无贱，同为枯骨。可胜言哉！鼓衰兮力竭，矢尽兮弦绝，白刃交兮宝刀折，两军蹙兮生死决。降矣哉，终身夷狄；战矣哉，暴骨沙砾。鸟无声兮山寂寂，夜正长兮风淅淅。魂魄结兮天沉沉，鬼神聚兮云幂幂。日光寒兮草短，月色苦兮霜白。伤心惨目，有如是耶！吾闻之：牧用赵卒，大破林胡，开地千里，遁逃匈奴。汉倾天下，财殚力痡。任人而已，岂在多乎！周逐猃狁，北至太原。既城朔方，全师而还。饮至策勋，和乐且闲。穆穆棣棣，君臣之间。秦起长城，竟海为关。荼毒生民，万里朱殷。汉击匈奴，虽得阴山，枕骸徧野，功不补患。苍苍蒸民，谁无父母？提携捧负，畏其不寿。谁无兄弟？如足如手。谁无夫妇？如宾如友。生也何恩，杀之何咎？其存其没，家莫闻知。人或有言，将信将疑。悁悁心目，寤寐见之。布奠倾觞，哭望天涯。天地为愁，草木凄悲。吊祭不至，精魂无依。必有凶年，人其流离。呜呼噫嘻！时耶命耶？从古如斯！为之奈何？守在四夷。
咏怀古迹五首·其三::杜甫::群山万壑赴荆门，生长明妃尚有村。一去紫台连朔漠，独留青冢向黄昏。画图省识春风面，环佩空归夜月魂。千载琵琶作胡语，分明怨恨曲中论。
玉阶怨::李白::玉阶生白露，夜久侵罗袜。却下水晶帘，玲珑望秋月。
国风·鄘风·相鼠::佚名::相鼠有皮，人而无仪！人而无仪，不死何为？相鼠有齿，人而无止！人而无止，不死何俟？相鼠有体，人而无礼，人而无礼！胡不遄死？
诉衷情·夜来沉醉卸妆迟::李清照::夜来沉醉卸妆迟，梅萼插残枝。酒醒熏破春睡，梦远不成归。人悄悄，月依依，翠帘垂。更挼残蕊，更捻余香，更得些时。
扬子江::文天祥::几日随风北海游，回从扬子大江头。臣心一片磁针石，不指南方不肯休。
桂枝香·金陵怀古::王安石::登临送目，正故国晚秋，天气初肃。千里澄江似练，翠峰如簇。归帆去棹残阳里，背西风，酒旗斜矗。彩舟云淡，星河鹭起，画图难足。念往昔，繁华竞逐，叹门外楼头，悲恨相续。千古凭高对此，谩嗟荣辱。六朝旧事随流水，但寒烟衰草凝绿。至今商女，时时犹唱，后庭遗曲。
山中与裴秀才迪书::王维::近腊月下，景气和畅，故山殊可过。足下方温经，猥不敢相烦，辄便往山中，憩感配寺，与山僧饭讫而去。北涉玄灞，清月映郭。夜登华子冈，辋水沦涟，与月上下。寒山远火，明灭林外。深巷寒犬，吠声如豹。村墟夜舂，复与疏钟相间。此时独坐，僮仆静默，多思曩昔，携手赋诗，步仄径，临清流也。当待春中，草木蔓发，春山可望，轻鲦出水，白鸥矫翼，露湿青皋，麦陇朝雊，斯之不远，倘能从我游乎？非子天机清妙者，岂能以此不急之务相邀。然是中有深趣矣！无忽。因驮黄檗人往，不一，山中人王维白。
题弟侄书堂::杜荀鹤::何事居穷道不穷，乱时还与静时同。家山虽在干戈地，弟侄常修礼乐风。窗竹影摇书案上，野泉声入砚池中。少年辛苦终身事，莫向光阴惰寸功。
郑伯克段于鄢::左丘明::初，郑武公娶于申，曰武姜，生庄公及共叔段。庄公寤生，惊姜氏，故名曰寤生，遂恶之。爱共叔段，欲立之。亟请于武公，公弗许。及庄公即位，为之请制。公曰：“制，岩邑也，虢叔死焉。佗邑唯命。”请京，使居之，谓之京城大叔。祭仲曰：“都城过百雉，国之害也。先王之制：大都不过参国之一，中五之一，小九之一。今京不度，非制也，君将不堪。”公曰：“姜氏欲之，焉辟害？”对曰：“姜氏何厌之有！不如早为之所，无使滋蔓，蔓难图也。蔓草犹不可除，况君之宠弟乎！”公曰：“多行不义，必自毙，子姑待之。”既而大叔命西鄙北鄙贰于己。公子吕曰：“国不堪贰，君将若之何？欲与大叔，臣请事之；若弗与，则请除之。无生民心。”公曰：“无庸，将自及。”大叔又收贰以为己邑，至于廪延。子封曰：“可矣，厚将得众。”公曰：“不义，不暱，厚将崩。”大叔完聚，缮甲兵，具卒乘，将袭郑。夫人将启之。公闻其期，曰：“可矣！”命子封帅车二百乘以伐京。京叛大叔段，段入于鄢，公伐诸鄢。五月辛丑，大叔出奔共。书曰：“郑伯克段于鄢。”段不弟，故不言弟；如二君，故曰克；称郑伯，讥失教也；谓之郑志。不言出奔，难之也。遂寘姜氏于城颍，而誓之曰：“不及黄泉，无相见也。”既而悔之。颍考叔为颍谷封人，闻之，有献于公，公赐之食，食舍肉。公问之，对曰：“小人有母，皆尝小人之食矣，未尝君之羹，请以遗之。”公曰：“尔有母遗，繄我独无！”颍考叔曰：“敢问何谓也？”公语之故，且告之悔。对曰：“君何患焉？若阙地及泉，隧而相见，其谁曰不然？”公从之。公入而赋：“大隧之中，其乐也融融！”姜出而赋：“大隧之外，其乐也洩洩。”遂为母子如初。君子曰：“颍考叔，纯孝也，爱其母，施及庄公。《诗》曰：‘孝子不匮，永锡尔类。’其是之谓乎！”
鹧鸪天·雪照山城玉指寒::刘著::雪照山城玉指寒，一声羌管怨楼间。江南几度梅花发，人在天涯鬓已斑。星点点，月团团。倒流河汉入杯盘。翰林风月三千首，寄与吴姬忍泪看。
三台·清明应制::万俟咏::见梨花初带夜月，海棠半含朝雨。内苑春、不禁过青门，御沟涨、潜通南浦。东风静、细柳垂金缕。望凤阙、非烟非雾。好时代、朝野多欢，遍九陌、太平箫鼓。乍莺儿百啭断续，燕子飞来飞去。近绿水、台榭映秋千，斗草聚、双双游女。饧香更、酒冷踏青路。会暗识、夭桃朱户。向晚骤、宝马雕鞍，醉襟惹、乱花飞絮。正轻寒轻暖漏永，半阴半晴云暮。禁火天、已是试新妆，岁华到、三分佳处。清明看、汉宫传蜡炬。散翠烟、飞入槐府。敛兵卫、阊阖门开，住传宣、又还休务。
太常引·建康中秋夜为吕叔潜赋::辛弃疾::一轮秋影转金波，飞镜又重磨。把酒问姮娥：被白发、欺人奈何？乘风好去，长空万里，直下看山河。斫去桂婆娑，人道是、清光更多。
除夜 / 巴山道中除夜书怀::崔涂::迢递三巴路，羁危万里身。乱山残雪夜，孤烛异乡人。渐与骨肉远，转于僮仆亲。那堪正飘泊，明日岁华新。
春日忆李白::杜甫::白也诗无敌，飘然思不群。清新庾开府，俊逸鲍参军。渭北春天树，江东日暮云。何时一樽酒，重与细论文。
金错刀行::陆游::黄金错刀白玉装，夜穿窗扉出光芒。丈夫五十功未立，提刀独立顾八荒。京华结交尽奇士，意气相期共生死。千年史册耻无名，一片丹心报天子。尔来从军天汉滨，南山晓雪玉嶙峋。呜呼！楚虽三户能亡秦，岂有堂堂中国空无人！
清平乐·红笺小字::晏殊::红笺小字。说尽平生意。鸿雁在云鱼在水。惆怅此情难寄。斜阳独倚西楼。遥山恰对帘钩。人面不知何处，绿波依旧东流。
西塞山怀古::刘禹锡::王濬楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕寒流。今逢四海为家日，故垒萧萧芦荻秋。
梦微之::白居易::夜来携手梦同游，晨起盈巾泪莫收。漳浦老身三度病，咸阳宿草八回秋。君埋泉下泥销骨，我寄人间雪满头。阿卫韩郎相次去，夜台茫昧得知不？
中秋::司空图::闲吟秋景外，万事觉悠悠。此夜若无月，一年虚过秋。
少年游·离多最是::晏几道::离多最是，东西流水，终解两相逢。浅情终似，行云无定，犹到梦魂中。可怜人意，薄于云水，佳会更难重。细想从来，断肠多处，不与今番同。
小松::杜荀鹤::自小刺头深草里，而今渐觉出蓬蒿。时人不识凌云木，直待凌云始道高。
硕人::佚名::硕人其颀，衣锦褧衣。齐侯之子，卫侯之妻。东宫之妹，邢侯之姨，谭公维私。手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盼兮。硕人敖敖，说于农郊。四牡有骄，朱幩镳镳。翟茀以朝。大夫夙退，无使君劳。河水洋洋，北流活活。施罛濊濊，鳣鲔发发。葭菼揭揭，庶姜孽孽，庶士有朅。
和董传留别::苏轼::粗缯大布裹生涯，腹有诗书气自华。厌伴老儒烹瓠叶，强随举子踏槐花。囊空不办寻春马，眼乱行看择婿车。得意犹堪夸世俗，诏黄新湿字如鸦。
国风·邶风·绿衣::佚名::绿兮衣兮，绿衣黄里。心之忧矣，曷维其已？绿兮衣兮，绿衣黄裳。心之忧矣，曷维其亡？绿兮丝兮，女所治兮。我思古人，俾无訧兮。絺兮绤兮，凄其以风。我思古人，实获我心。
秋声赋::欧阳修::欧阳子方夜读书，闻有声自西南来者，悚然而听之，曰：“异哉！”初淅沥以萧飒，忽奔腾而砰湃，如波涛夜惊，风雨骤至。其触于物也，鏦鏦铮铮，金铁皆鸣；又如赴敌之兵，衔枚疾走，不闻号令，但闻人马之行声。予谓童子：“此何声也？汝出视之。”童子曰：“星月皎洁，明河在天，四无人声，声在树间。”余曰：“噫嘻悲哉！此秋声也，胡为而来哉？盖夫秋之为状也：其色惨淡，烟霏云敛；其容清明，天高日晶；其气栗冽，砭人肌骨；其意萧条，山川寂寥。故其为声也，凄凄切切，呼号愤发。丰草绿缛而争茂，佳木葱茏而可悦；草拂之而色变，木遭之而叶脱。其所以摧败零落者，乃其一气之余烈。夫秋，刑官也，于时为阴；又兵象也，于行用金，是谓天地之义气，常以肃杀而为心。天之于物，春生秋实，故其在乐也，商声主西方之音，夷则为七月之律。商，伤也，物既老而悲伤；夷，戮也，物过盛而当杀。”“嗟乎！草木无情，有时飘零。人为动物，惟物之灵；百忧感其心，万事劳其形；有动于中，必摇其精。而况思其力之所不及，忧其智之所不能；宜其渥然丹者为槁木，黟然黑者为星星。奈何以非金石之质，欲与草木而争荣？念谁为之戕贼，亦何恨乎秋声！”童子莫对，垂头而睡。但闻四壁虫声唧唧，如助予之叹息。
灞上秋居::马戴::灞原风雨定，晚见雁行频。落叶他乡树，寒灯独夜人。空园白露滴，孤壁野僧邻。寄卧郊扉久，何年致此身。
贺新郎·甚矣吾衰矣::辛弃疾::邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。一尊搔首东窗里。想渊明《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。
题诗后::贾岛::两句三年得，一吟双泪流。知音如不赏，归卧故山秋。
扁鹊见蔡桓公::韩非::扁鹊见蔡桓公，立有间，扁鹊曰：“君有疾在腠理，不治将恐深。”桓侯曰：“寡人无疾。”扁鹊出，桓侯曰：“医之好治不病以为功！”居十日，扁鹊复见，曰：“君之病在肌肤，不治将益深。”桓侯不应。扁鹊出，桓侯又不悦。居十日，扁鹊复见，曰：“君之病在肠胃，不治将益深。”桓侯又不应。扁鹊出，桓侯又不悦。居十日，扁鹊望桓侯而还走。桓侯故使人问之，扁鹊曰：“疾在腠理，汤熨之所及也；在肌肤，针石之所及也；在肠胃，火齐之所及也；在骨髓，司命之所属，无奈何也。今在骨髓，臣是以无请也。”居五日，桓侯体痛，使人索扁鹊，已逃秦矣。桓侯遂死。
晏子谏杀烛邹::刘向 编::齐景公好弋，使烛邹主鸟而亡之。公怒，诏吏欲杀之。晏子曰：“烛邹有罪三，请数之以其罪杀之。”公曰：“可。”于是召而数之公前，曰：“烛邹，汝为吾君主鸟而亡之，是罪一也；使吾君以鸟之故杀人，是罪二也；使诸侯闻之以吾君重鸟而轻士，是罪三也。数烛邹罪已毕，请杀之。”公曰：“勿杀！寡人闻命矣。”
铁杵磨针::郑之珍::磨针溪，在眉州象耳山下。世传李太白读书山中，未成，弃去。过小溪，逢老媪方磨铁杵，问之，曰：“欲作针。”太白感其意，还卒业。媪自言姓武。今溪旁有武氏岩。
国风·鄘风·柏舟::佚名::泛彼柏舟，亦泛其流。耿耿不寐，如有隐忧。微我无酒，以敖以游。我心匪鉴，不可以茹。亦有兄弟，不可以据。薄言往愬，逢彼之怒。我心匪石，不可转也。我心匪席，不可卷也。威仪棣棣，不可选也。忧心悄悄，愠于群小。觏闵既多，受侮不少。静言思之，寤辟有摽。日居月诸，胡迭而微？心之忧矣，如匪浣衣。静言思之，不能奋飞。
水仙子·夜雨::徐再思::一声梧叶一声秋，一点芭蕉一点愁，三更归梦三更后。落灯花，棋未收，叹新丰逆旅淹留。枕上十年事，江南二老忧，都到心头。
离思五首::元稹::自爱残妆晓镜中，环钗漫篸绿丝丛。须臾日射胭脂颊，一朵红苏旋欲融。山泉散漫绕阶流，万树桃花映小楼。闲读道书慵未起，水晶帘下看梳头。红罗著压逐时新，吉了花纱嫩麴尘。第一莫嫌材地弱，些些纰缦最宜人。曾经沧海难为水，除却巫山不是云。取次花丛懒回顾，半缘修道半缘君。寻常百种花齐发，偏摘梨花与白人。今日江头两三树，可怜和叶度残春。
游子吟::李益::女羞夫婿薄，客耻主人贱。遭遇同众流，低回愧相见。君非青铜镜，何事空照面。莫以衣上尘，不谓心如练。人生当荣盛，待士勿言倦。君看白日驰，何异弦上箭。
国风·郑风·野有蔓草::佚名::野有蔓草，零露漙兮。有美一人，清扬婉兮。邂逅相遇，适我愿兮。野有蔓草，零露瀼瀼。有美一人，婉如清扬。邂逅相遇，与子偕臧。
九歌·湘夫人::屈原::帝子降兮北渚，目眇眇兮愁予。袅袅兮秋风，洞庭波兮木叶下。登白薠兮骋望，与佳期兮夕张。鸟何萃兮苹中，罾何为兮木上。沅有芷兮澧有兰，思公子兮未敢言。荒忽兮远望，观流水兮潺湲。麋何食兮庭中？蛟何为兮水裔？朝驰余马兮江皋，夕济兮西澨。闻佳人兮召予，将腾驾兮偕逝。筑室兮水中，葺之兮荷盖；荪壁兮紫坛，播芳椒兮成堂；桂栋兮兰橑，辛夷楣兮药房；罔薜荔兮为帷，擗蕙櫋兮既张；白玉兮为镇，疏石兰兮为芳；芷葺兮荷屋，缭之兮杜衡。合百草兮实庭，建芳馨兮庑门。九嶷缤兮并迎，灵之来兮如云。捐余袂兮江中，遗余褋兮澧浦。搴汀洲兮杜若，将以遗兮远者；时不可兮骤得，聊逍遥兮容与！
蚕妇::张俞::昨日入城市，归来泪满巾。遍身罗绮者，不是养蚕人。
邯郸冬至夜思家::白居易::邯郸驿里逢冬至，抱膝灯前影伴身。想得家中夜深坐，还应说着远行人。
辋川闲居赠裴秀才迪::王维::寒山转苍翠，秋水日潺湲。倚杖柴门外，临风听暮蝉。渡头馀落日，墟里上孤烟。复值接舆醉，狂歌五柳前。
为学一首示子侄::彭端淑::天下事有难易乎？为之，则难者亦易矣；不为，则易者亦难矣。人之为学有难易乎？学之，则难者亦易矣；不学，则易者亦难矣。吾资之昏，不逮人也，吾材之庸，不逮人也；旦旦而学之，久而不怠焉，迄乎成，而亦不知其昏与庸也。吾资之聪，倍人也，吾材之敏，倍人也；屏弃而不用，其与昏与庸无以异也。圣人之道，卒于鲁也传之。然则昏庸聪敏之用，岂有常哉？蜀之鄙有二僧：其一贫，其一富。贫者语于富者曰：“吾欲之南海，何如？”富者曰：“子何恃而往？”曰：“吾一瓶一钵足矣。”富者曰：“吾数年来欲买舟而下，犹未能也。子何恃而往！”越明年，贫者自南海还，以告富者，富者有惭色。西蜀之去南海，不知几千里也，僧富者不能至而贫者至焉。人之立志，顾不如蜀鄙之僧哉?是故聪与敏，可恃而不可恃也；自恃其聪与敏而不学者，自败者也。昏与庸，可限而不可限也；不自限其昏与庸，而力学不倦者，自力者也。
汴京元夕::李梦阳::中山孺子倚新妆，郑女燕姬独擅场。齐唱宪王春乐府，金梁桥外月如霜。
共工怒触不周山::佚名::昔者，共工与颛顼争为帝，怒而触不周之山，天柱折，地维绝。天倾西北，故日月星辰移焉；地不满东南，故水潦尘埃归焉。
读山海经·其十::陶渊明::精卫衔微木，将以填沧海。刑天舞干戚，猛志固常在。同物既无虑，化去不复悔。徒设在昔心，良辰讵可待。
赠别二首::杜牧::娉娉袅袅十三余，豆蔻梢头二月初。春风十里扬州路，卷上珠帘总不如。多情却似总无情，唯觉樽前笑不成。蜡烛有心还惜别，替人垂泪到天明。
过华清宫绝句三首::杜牧::长安回望绣成堆，山顶千门次第开。一骑红尘妃子笑，无人知是荔枝来。新丰绿树起黄埃，数骑渔阳探使回。霓裳一曲千峰上，舞破中原始下来。万国笙歌醉太平，倚天楼殿月分明。云中乱拍禄山舞，风过重峦下笑声。
咏蝉 / 在狱咏蝉::骆宾王::西陆蝉声唱，南冠客思深。不堪玄鬓影，来对白头吟。露重飞难进，风多响易沉。无人信高洁，谁为表予心？
画鸡::唐寅::头上红冠不用裁，满身雪白走将来。平生不敢轻言语，一叫千门万户开。
破阵子·掷地刘郎玉斗::辛弃疾::为范南伯寿。时南伯为张南轩辟宰泸溪，南伯迟迟未行。因作此词以勉之。掷地刘郎玉斗，挂帆西子扁舟。千古风流今在此，万里功名莫放休。君王三百州。燕雀岂知鸿鹄，貂蝉元出兜鍪。却笑泸溪如斗大，肯把牛刀试手不？寿君双玉瓯。
无题·飒飒东风细雨来::李商隐::飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰！
湘春夜月·近清明::黄孝迈::近清明。翠禽枝上消魂。可惜一片清歌，都付与黄昏。欲共柳花低诉，怕柳花轻薄，不解伤春。念楚乡旅宿，柔情别绪，谁与温存。空樽夜泣，青山不语，残月当门。翠玉楼前，惟是有、一波湘水，摇荡湘云。天长梦短，问甚时、重见桃根。这次第，算人间没个并刀，剪断心上愁痕。
鹊踏枝·谁道闲情抛掷久::冯延巳::谁道闲情抛掷久？每到春来，惆怅还依旧。日日花前常病酒，敢辞镜里朱颜瘦。河畔青芜堤上柳，为问新愁，何事年年有？独立小桥风满袖，平林新月人归后。
庐山谣寄卢侍御虚舟::李白::我本楚狂人，凤歌笑孔丘。手持绿玉杖，朝别黄鹤楼。五岳寻仙不辞远，一生好入名山游。庐山秀出南斗傍，屏风九叠云锦张。影落明湖青黛光，金阙前开二峰长，银河倒挂三石梁。香炉瀑布遥相望，回崖沓嶂凌苍苍。翠影红霞映朝日，鸟飞不到吴天长。登高壮观天地间，大江茫茫去不还。黄云万里动风色，白波九道流雪山。好为庐山谣，兴因庐山发。闲窥石镜清我心，谢公行处苍苔没。早服还丹无世情，琴心三叠道初成。遥见仙人彩云里，手把芙蓉朝玉京。先期汗漫九垓上，愿接卢敖游太清。
卜算子·不是爱风尘::严蕊::不是爱风尘，似被前缘误。花落花开自有时，总赖东君主。去也终须去，住也如何住！若得山花插满头，莫问奴归处。
赏牡丹::刘禹锡::庭前芍药妖无格，池上芙蕖净少情。唯有牡丹真国色，花开时节动京城。
对雪::杜甫::战哭多新鬼，愁吟独老翁。乱云低薄暮，急雪舞回风。瓢弃尊无绿，炉存火似红。数州消息断，愁坐正书空。
诉衷情·永夜抛人何处去::顾夐::永夜抛人何处去？绝来音。香阁掩，眉敛，月将沉。争忍不相寻？怨孤衾。换我心，为你心，始知相忆深。
遣悲怀三首·其二::元稹::昔日戏言身后意，今朝都到眼前来。衣裳已施行看尽，针线犹存未忍开。尚想旧情怜婢仆，也曾因梦送钱财。诚知此恨人人有，贫贱夫妻百事哀。
国风·周南·芣苢::佚名::采采芣苢，薄言采之。采采芣苢，薄言有之。采采芣苢，薄言掇之。采采芣苢，薄言捋之。采采芣苢，薄言袺之。采采芣苢，薄言襭之。
卖柑者言::刘基::杭有卖果者，善藏柑，涉寒暑不溃。出之烨然，玉质而金色。置于市，贾十倍，人争鬻之。予贸得其一，剖之，如有烟扑口鼻，视其中，则干若败絮。予怪而问之曰：“若所市于人者，将以实笾豆，奉祭祀，供宾客乎？将炫外以惑愚瞽也？甚矣哉，为欺也！”卖者笑曰：“吾业是有年矣，吾赖是以食吾躯。吾售之，人取之，未尝有言，而独不足子所乎？世之为欺者不寡矣，而独我也乎？吾子未之思也。今夫佩虎符、坐皋比者，洸洸乎干城之具也，果能授孙、吴之略耶？峨大冠、拖长绅者，昂昂乎庙堂之器也，果能建伊、皋之业耶？盗起而不知御，民困而不知救，吏奸而不知禁，法斁而不知理，坐糜廪粟而不知耻。观其坐高堂，骑大马，醉醇醴而饫肥鲜者，孰不巍巍乎可畏，赫赫乎可象也？又何往而不金玉其外，败絮其中也哉？今子是之不察，而以察吾柑！”予默默无以应。退而思其言，类东方生滑稽之流。岂其愤世疾邪者耶？而托于柑以讽耶？
归园田居·其二::陶渊明::野外罕人事，穷巷寡轮鞅。白日掩荆扉，虚室绝尘想。时复墟曲中，披草共来往。相见无杂言，但道桑麻长。桑麻日已长，我土日已广。常恐霜霰至，零落同草莽。
望驿台::白居易::靖安宅里当窗柳，望驿台前扑地花。两处春光同日尽，居人思客客思家。
秋思::陆游::利欲驱人万火牛，江湖浪迹一沙鸥。日长似岁闲方觉，事大如天醉亦休。砧杵敲残深巷月，井梧摇落故园秋。欲舒老眼无高处，安得元龙百尺楼。
国风·邶风·式微::佚名::式微，式微，胡不归？微君之故，胡为乎中露！式微，式微，胡不归？微君之躬，胡为乎泥中！
读孟尝君传::王安石::世皆称孟尝君能得士，士以故归之，而卒赖其力以脱于虎豹之秦。嗟乎！孟尝君特鸡鸣狗盗之雄耳，岂足以言得士？不然，擅齐之强，得一士焉，宜可以南面而制秦，尚何取鸡鸣狗盗之力哉？夫鸡鸣狗盗之出其门，此士之所以不至也。
积雨辋川庄作 / 秋归辋川庄作::王维::积雨空林烟火迟，蒸藜炊黍饷东菑。漠漠水田飞白鹭，阴阴夏木啭黄鹂。山中习静观朝槿，松下清斋折露葵。野老与人争席罢，海鸥何事更相疑。
梦江南·千万恨::温庭筠::千万恨，恨极在天涯。山月不知心里事，水风空落眼前花，摇曳碧云斜。
天仙子·水调数声持酒听::张先::水调数声持酒听，午醉醒来愁未醒。送春春去几时回？临晚镜，伤流景，往事后期空记省。沙上并禽池上暝，云破月来花弄影。重重帘幕密遮灯，风不定，人初静，明日落红应满径。
己亥岁二首·僖宗广明元年::曹松::泽国江山入战图，生民何计乐樵苏。凭君莫话封侯事，一将功成万骨枯。传闻一战百神愁，两岸强兵过未休。谁道沧江总无事，近来长共血争流。
鹧鸪::郑谷::暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子乍闻征袖湿，佳人才唱翠眉低。相呼相应湘江阔，苦竹丛深日向西。
题龙阳县青草湖::唐珙::西风吹老洞庭波，一夜湘君白发多。醉后不知天在水，满船清梦压星河。
临江仙·夜登小阁忆洛中旧游::陈与义::忆昔午桥桥上饮，坐中多是豪英。长沟流月去无声。杏花疏影里，吹笛到天明。二十余年如一梦，此身虽在堪惊。闲登小阁看新晴。古今多少事，渔唱起三更。
蝶恋花·阅尽天涯离别苦::王国维::阅尽天涯离别苦，不道归来，零落花如许。花底相看无一语，绿窗春与天俱莫。待把相思灯下诉，一缕新欢，旧恨千千缕。最是人间留不住，朱颜辞镜花辞树。
竹枝词·山桃红花满上头::刘禹锡::山桃红花满上头，蜀江春水拍山流。花红易衰似郎意，水流无限似侬愁。
三人成虎::刘向::庞葱与太子质于邯郸，谓魏王曰：‘今一人言市有虎，王信之乎？’王曰：‘否。’‘二人言市有虎，王信之乎？’王曰：‘寡人疑之矣。’‘三人言市有虎，王信之乎？’王曰：‘寡人信之矣。’庞葱曰：‘夫市之无虎明矣，然而三人言而成虎。今邯郸去大梁也远于市，而议臣者过于三人，愿王察之。’王曰：‘寡人自为知。’于是辞行，而谗言先至。后太子罢质，果不得见。
海棠春·已未清明对海棠有赋::吴潜::海棠亭午沾疏雨。便一饷、胭脂尽吐。老去惜花心，相对花无语。羽书万里飞来处。报扫荡、狐嗥兔舞。濯锦古江头，飞景还如许。
早春呈水部张十八员外二首::韩愈::天街小雨润如酥，草色遥看近却无。最是一年春好处，绝胜烟柳满皇都。莫道官忙身老大，即无年少逐春心。凭君先到江头看，柳色如今深未深。
怨::冯小青::新妆竟与画图争，知是昭阳第几名？瘦影自临春水照，卿须怜我我怜卿。
卜算子·答施::乐婉::相思似海深，旧事如天远。泪滴千千万万行，更使人、愁肠断。要见无因见，拚了终难拚。若是前生未有缘，待重结、来生愿。
听弹琴::刘长卿::泠泠七弦上，静听松风寒。古调虽自爱，今人多不弹。
东栏梨花::苏轼::梨花淡白柳深青，柳絮飞时花满城。惆怅东栏一株雪，人生看得几清明。
雨晴::王驾::雨前初见花间蕊，雨后兼无叶里花。蛱蝶飞来过墙去，却疑春色在邻家。雨前初见花间蕊，雨后全无叶底花。蜂蝶纷纷过墙去，却疑春色在邻家。
晚晴::李商隐::深居俯夹城，春去夏犹清。天意怜幽草，人间重晚晴。并添高阁迥，微注小窗明。越鸟巢干后，归飞体更轻。
醉赠刘二十八使君::白居易::为我引杯添酒饮，与君把箸击盘歌。诗称国手徒为尔，命压人头不奈何。举眼风光长寂寞，满朝官职独蹉跎。亦知合被才名折，二十三年折太多。
终南山::王维::太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。
满庭芳·山抹微云::秦观::山抹微云，天连衰草，画角声断谯门。暂停征棹，聊共引离尊。多少蓬莱旧事，空回首、烟霭纷纷。斜阳外，寒鸦万点，流水绕孤村。销魂。当此际，香囊暗解，罗带轻分。谩赢得、青楼薄幸名存。此去何时见也，襟袖上、空惹啼痕。伤情处，高城望断，灯火已黄昏。
送别诗::佚名::杨柳青青著地垂，杨花漫漫搅天飞。柳条折尽花飞尽，借问行人归不归？
李白墓::白居易::采石江边李白坟，绕田无限草连云。可怜荒垄穷泉骨，曾有惊天动地文。但是诗人多薄命，就中沦落不过君。
汉江临泛 / 汉江临眺::王维::楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。
夏夜追凉::杨万里::夜热依然午热同，开门小立月明中。竹深树密虫鸣处，时有微凉不是风。
点绛唇·闺思::李清照::寂寞深闺，柔肠一寸愁千缕。惜春春去。几点催花雨。倚遍阑干，只是无情绪。人何处。连天衰草，望断归来路。
咏早梅 / 扬州法曹梅花盛开::何逊::兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。
咏柳::曾巩::乱条犹未变初黄，倚得东风势便狂。解把飞花蒙日月，不知天地有清霜。
墨梅::张嵲::山边幽谷水边村，曾被疏花断客魂。犹恨东风无意思，更吹烟雨暗黄昏。
岁暮到家 / 岁末到家::蒋士铨::爱子心无尽，归家喜及辰。寒衣针线密，家信墨痕新。见面怜清瘦，呼儿问苦辛。低徊愧人子，不敢叹风尘。
凉州词::孟浩然::浑成紫檀金屑文，作得琵琶声入云。胡地迢迢三万里，那堪马上送明君。异方之乐令人悲，羌笛胡笳不用吹。坐看今夜关山月，思杀边城游侠儿。
郊行即事::程颢::芳原绿野恣行事，春入遥山碧四围。兴逐乱红穿柳巷，困临流水坐苔矶。莫辞盏酒十分劝，只恐风花一片飞。况是清明好天气，不妨游衍莫忘归。
丰乐亭游春·其三::欧阳修::红树青山日欲斜，长郊草色绿无涯。游人不管春将老，来往亭前踏落花。
临江仙·梅::李清照::庭院深深深几许，云窗雾阁春迟。为谁憔悴损芳姿。夜来清梦好，应是发南枝。玉瘦檀轻无限恨，南楼羌管休吹。浓香吹尽有谁知。暖风迟日也，别到杏花肥。
于易水送人 / 于易水送别::骆宾王::此地别燕丹，壮士发冲冠。昔时人已没，今日水犹寒。
宋定伯捉鬼::干宝::南阳宋定伯,年少时，夜行逢鬼。问之，鬼言：“我是鬼。”鬼问：“汝复谁？”定伯诳之，言：“我亦鬼。”鬼问：“欲至何所？”答曰：“欲至宛市。”鬼言：“我亦欲至宛市。”遂行。数里，鬼言：“步行太亟，可共递相担，何如？”定伯曰：“大善。”鬼便先担定伯数里。鬼言：“卿太重，将非鬼也？”定伯言：“我新鬼，故身重耳。”定伯因复担鬼，鬼略无重。如是再三。定伯复言：“我新鬼，不知有何所畏忌？”鬼答言：“惟不喜人唾。”于是共行。道遇水，定伯令鬼先渡，听之，了然无声音。定伯自渡，漕漼作声。鬼复言：“何以作声？”定伯曰：“新死，不习渡水故耳，勿怪吾也。”行欲至宛市，定伯便担鬼著肩上，急持之。鬼大呼，声咋咋然，索下，不复听之。径至宛市中下著地，化为一羊，便卖之恐其变化，唾之。得钱千五百，乃去。于时石崇言：“定伯卖鬼,得钱千五百文。”
国风·卫风·淇奥::佚名::瞻彼淇奥，绿竹猗猗。有匪君子，如切如磋，如琢如磨。瑟兮僩兮，赫兮咺兮。有匪君子，终不可谖兮。瞻彼淇奥，绿竹青青。有匪君子，充耳琇莹，会弁如星。瑟兮僩兮，赫兮咺兮。有匪君子，终不可谖兮。瞻彼淇奥，绿竹如箦。有匪君子，如金如锡，如圭如璧。宽兮绰兮，猗重较兮。善戏谑兮，不为虐兮。
水调歌头·送章德茂大卿使虏::陈亮::不见南师久，漫说北群空。当场只手，毕竟还我万夫雄。自笑堂堂汉使，得似洋洋河水，依旧只流东？且复穹庐拜，会向藁街逢！尧之都，舜之壤，禹之封。于中应有，一个半个耻臣戎！万里腥膻如许，千古英灵安在，磅礴几时通？胡运何须问，赫日自当中！
蒹葭::杜甫::摧折不自守，秋风吹若何。暂时花戴雪，几处叶沉波。体弱春风早，丛长夜露多。江湖后摇落，亦恐岁蹉跎。
赴戍登程口占示家人二首::林则徐::出门一笑莫心哀，浩荡襟怀到处开。时事难从无过立，达官非自有生来。风涛回首空三岛，尘壤从头数九垓。休信儿童轻薄语，嗤他赵老送灯台。力微任重久神疲，再竭衰庸定不支。苟利国家生死以，岂因祸福避趋之。谪居正是君恩厚，养拙刚于戍卒宜。戏与山妻谈故事，试吟断送老头皮。
长安秋望::杜牧::楼倚霜树外，镜天无一毫。南山与秋色，气势两相高。
永遇乐·落日熔金::李清照::落日熔金，暮云合璧，人在何处。染柳烟浓，吹梅笛怨，春意知几许。元宵佳节，融和天气，次第岂无风雨。来相召、香车宝马，谢他酒朋诗侣。中州盛日，闺门多暇，记得偏重三五。铺翠冠儿，捻金雪柳，簇带争济楚。如今憔悴，风鬟霜鬓，怕见夜间出去。不如向、帘儿底下，听人笑语。
金铜仙人辞汉歌::李贺::魏明帝青龙元年八月，诏宫官牵车西取汉孝武捧露盘仙人，欲立置前殿。宫官既拆盘，仙人临载，乃潸然泪下。唐诸王孙李长吉遂作《金铜仙人辞汉歌》。茂陵刘郎秋风客，夜闻马嘶晓无迹。画栏桂树悬秋香，三十六宫土花碧。魏官牵车指千里，东关酸风射眸子。空将汉月出宫门，忆君清泪如铅水。衰兰送客咸阳道，天若有情天亦老。携盘独出月荒凉，渭城已远波声小。
行军九日思长安故园::岑参::强欲登高去，无人送酒来。遥怜故园菊，应傍战场开。
国风·召南·鹊巢::佚名::维鹊有巢，维鸠居之。之子于归，百两御之。维鹊有巢，维鸠方之。之子于归，百两将之。维鹊有巢，维鸠盈之。之子于归，百两成之。
西江月·顷在黄州::苏轼::顷在黄州，春夜行蕲水中，过酒家饮，酒醉，乘月至一溪桥上，解鞍，由肱醉卧少休。及觉已晓，乱山攒拥，流水锵然，疑非尘世也。书此语桥柱上。照野弥弥浅浪，横空隐隐层霄。障泥未解玉骢骄，我欲醉眠芳草。可惜一溪风月，莫教踏碎琼瑶。解鞍欹枕绿杨桥，杜宇一声春晓。
浣溪沙·淡荡春光寒食天::李清照::淡荡春光寒食天，玉炉沉水袅残烟。梦回山枕隐花钿。海燕未来人斗草，江梅已过柳生绵。黄昏疏雨湿秋千。
台城::韦庄::江雨霏霏江草齐，六朝如梦鸟空啼。无情最是台城柳，依旧烟笼十里堤。
春兴::武元衡::杨柳阴阴细雨晴，残花落尽见流莺。春风一夜吹乡梦，又逐春风到洛城。
浪淘沙·借问江潮与海水::白居易::借问江潮与海水，何似君情与妾心？相恨不如潮有信，相思始觉海非深。
江城子·西城杨柳弄春柔::秦观::西城杨柳弄春柔，动离忧，泪难收。犹记多情、曾为系归舟。碧野朱桥当日事，人不见，水空流。韶华不为少年留，恨悠悠，几时休？飞絮落花时候、一登楼。便作春江都是泪，流不尽，许多愁。
伐檀::佚名::坎坎伐檀兮，置之河之干兮。河水清且涟猗。不稼不穑，胡取禾三百廛兮？不狩不猎，胡瞻尔庭有县貆兮？彼君子兮，不素餐兮！坎坎伐辐兮，置之河之侧兮。河水清且直猗。不稼不穑，胡取禾三百亿兮？不狩不猎，胡瞻尔庭有县特兮？彼君子兮，不素食兮！坎坎伐轮兮，置之河之漘兮。河水清且沦猗。不稼不穑，胡取禾三百囷兮？不狩不猎，胡瞻尔庭有县鹑兮？彼君子兮，不素飧兮！
行路难·其二::李白::大道如青天，我独不得出。羞逐长安社中儿，赤鸡白雉赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥篲折节无嫌猜。剧辛乐毅感恩分，输肝剖胆效英才。昭王白骨萦蔓草，谁人更扫黄金台？行路难，归去来！
辛夷坞::王维::木末芙蓉花，山中发红萼。涧户寂无人，纷纷开且落。
马上作::戚继光::南北驱驰报主情，江花边草笑平生。一年三百六十日，多是横戈马上行。
鹧鸪天·有客慨然谈功名因追念少年时事戏作::辛弃疾::壮岁旌旗拥万夫，锦襜突骑渡江初。燕兵夜娖银胡觮，汉箭朝飞金仆姑。追往事，叹今吾，春风不染白髭须。却将万字平戎策，换得东家种树书。
短歌行::李白::白日何短短，百年苦易满。苍穹浩茫茫，万劫太极长。麻姑垂两鬓，一半已成霜。天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。富贵非所愿，与人驻颜光。
国风·周南·兔罝::佚名::肃肃兔罝，椓之丁丁。赳赳武夫，公侯干城。肃肃兔罝，施于中逵。赳赳武夫，公侯好仇。肃肃兔罝，施于中林。赳赳武夫，公侯腹心。
葬花吟::曹雪芹::花谢花飞花满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处。手把花锄出绣帘，忍踏落花来复去。柳丝榆荚自芳菲，不管桃飘与李飞；桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼；明媚鲜妍能几时，一朝漂泊难寻觅。花开易见落难寻，阶前愁杀葬花人，独倚花锄泪暗洒，洒上空枝见血痕。杜鹃无语正黄昏，荷锄归去掩重门；青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去未闻。昨宵庭外悲歌发，知是花魂与鸟魂？花魂鸟魂总难留，鸟自无言花自羞；愿侬此日生双翼，随花飞到天尽头。天尽头，何处有香丘？未若锦囊收艳骨，一抔净土掩风流。质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知是谁？试看春残花渐落，便是红颜老死时；一朝春尽红颜老，花落人亡两不知！——程高通行本花谢花飞飞满天，红消香断有谁怜？游丝软系飘春榭，落絮轻沾扑绣帘。闺中女儿惜春暮，愁绪满怀无释处。手把花锄出绣帘，忍踏落花来复去？柳丝榆荚自芳菲，不管桃飘与李飞。桃李明年能再发，明年闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时？一朝漂泊难寻觅。花开易见落难寻，阶前闷死葬花人。独倚花锄泪暗洒，洒上空枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去不闻。昨宵庭外悲歌发，知是花魂与鸟魂。花魂鸟魂总难留，鸟自无言花自羞。愿奴胁下生双翼，随花飞到天尽头。天尽头，何处有香丘？未若锦囊收艳骨，一抷净土掩风流！质本洁来还洁去，强于污淖陷渠沟。尔今死去侬收葬，未卜侬身何日丧？侬今葬花人笑痴，他年葬侬知有谁？试看春残花渐落，便是红颜老死时。一朝春尽红颜老，花落人亡两不知！——甲戌本花谢花飞花满天，红消香断有谁怜？游丝软系飘春榭，落絮轻沾扑绣帘。帘中女儿惜春莫，愁绪满怀无处诉。手把花锄出绣帘，忍踏落花来复去？柳丝榆荚自芳菲，不管桃飘与柳飞。桃李明年能再发，明岁闺中知有谁？三月香巢已垒成，梁间燕子太无情！明年花发虽可啄，却不道人去梁空巢也倾。一年三百六十日，风刀霜剑严相逼。明媚鲜妍能几时？一朝漂泊难寻觅。花开易见落难寻，阶前闷杀葬花人。独把香锄泪暗洒，洒上花枝见血痕。杜鹃无语正黄昏，荷锄归去掩重门。青灯照壁人初睡，冷雨敲窗被未温。怪奴底事倍伤神？半为怜春半恼春。怜春忽至恼忽去，至又无言去不闻。昨宵庭外悲歌发，知是花魂与鸟魂。花魂鸟魂总难留，鸟自无言花自羞。愿奴胁下生双翼，随花飞落天尽头。天尽头，何处有香丘？未若锦囊收艳骨，一抔冷土掩风流。质本洁来还洁去，强于污淖陷渠沟。尔今死去奴收葬，未卜奴身何日亡？奴今葬花人笑痴，他年葬奴知是谁？试看春残花渐落，便是红颜老死时！一朝春尽红颜老，花落人亡两不知。——周汝昌校本
邴原泣学::礼赞::邴原少孤，数岁时，过书舍而泣。师曰：“童子何泣？”原曰：“孤者易伤，贫者易感。夫书者，凡得学者，有亲也。一则愿其不孤，二则羡其得学，中心伤感，故泣耳。”师恻然曰：“欲书可耳!”原曰：“无钱资。”师曰：“童子苟有志,吾徒相教,不求资也。”于是遂就书。一冬之间，诵《孝经》《论语》。
人日思归::薛道衡::入春才七日，离家已二年。人归落雁后，思发在花前。
西江夜行::张九龄::遥夜人何在，澄潭月里行。悠悠天宇旷，切切故乡情。外物寂无扰，中流澹自清。念归林叶换，愁坐露华生。犹有汀洲鹤，宵分乍一鸣。
关山月::陆游::和戎诏下十五年，将军不战空临边。朱门沉沉按歌舞，厩马肥死弓断弦。戍楼刁斗催落月，三十从军今白发。笛里谁知壮士心，沙头空照征人骨。中原干戈古亦闻，岂有逆胡传子孙！遗民忍死望恢复，几处今宵垂泪痕。
山花子·风絮飘残已化萍::纳兰性德::风絮飘残已化萍，泥莲刚倩藕丝萦。珍重别拈香一瓣，记前生。人到情多情转薄，而今真个不多情。又到断肠回首处，泪偷零。
清平乐·独宿博山王氏庵::辛弃疾::绕床饥鼠，蝙蝠翻灯舞。屋上松风吹急雨，破纸窗间自语。平生塞北江南，归来华发苍颜。布被秋宵梦觉，眼前万里江山。
玉蝴蝶·望处雨收云断::柳永::望处雨收云断，凭阑悄悄，目送秋光。晚景萧疏，堪动宋玉悲凉。水风轻，蘋花渐老，月露冷、梧叶飘黄。遣情伤。故人何在，烟水茫茫。难忘，文期酒会，几孤风月，屡变星霜。海阔山遥，未知何处是潇湘。念双燕、难凭远信，指暮天、空识归航。黯相望。断鸿声里，立尽斜阳。
戏问花门酒家翁::岑参::老人七十仍沽酒，千壶百瓮花门口。道傍榆荚巧似钱，摘来沽酒君肯否。
闻乐天授江州司马::元稹::残灯无焰影幢幢，此夕闻君谪九江。垂死病中惊坐起，暗风吹雨入寒窗。
小石城山记::柳宗元::自西山道口径北，逾黄茅岭而下，有二道：其一西出，寻之无所得；其一少北而东，不过四十丈，土断而川分，有积石横当其垠。其上为睥睨、梁欐之形，其旁出堡坞，有若门焉。窥之正黑，投以小石，洞然有水声，其响之激越，良久乃已。环之可上，望甚远，无土壤而生嘉树美箭，益奇而坚，其疏数偃仰，类智者所施设也。噫！吾疑造物者之有无久矣。及是，愈以为诚有。又怪其不为之中州，而列是夷狄，更千百年不得一售其伎，是固劳而无用。神者傥不宜如是，则其果无乎？或曰：“以慰夫贤而辱于此者。”或曰：“其气之灵，不为伟人,而独为是物，故楚之南少人而多石。”是二者，余未信之。
从军行::卢思道::朔方烽火照甘泉，长安飞将出祁连。犀渠玉剑良家子，白马金羁侠少年。平明偃月屯右地，薄暮鱼丽逐左贤。谷中石虎经衔箭，山上金人曾祭天。天涯一去无穷已，蓟门迢递三千里。朝见马岭黄沙合，夕望龙城阵云起。庭中奇树已堪攀，塞外征人殊未还。白云初下天山外，浮云直向五原间。关山万里不可越，谁能坐对芳菲月。流水本自断人肠，坚冰旧来伤马骨。边庭节物与华异，冬霰秋霜春不歇。长风萧萧渡水来，归雁连连映天没。从军行，军行万里出龙庭，单于渭桥今已拜，将军何处觅功名。
行香子·天与秋光::李清照::天与秋光，转转情伤，探金英知近重阳。薄衣初试，绿蚁新尝，渐一番风，一番雨，一番凉。黄昏院落，凄凄惶惶，酒醒时往事愁肠。那堪永夜，明月空床。闻砧声捣，蛩声细，漏声长。
长命女·春日宴::冯延巳::春日宴，绿酒一杯歌一遍。再拜陈三愿：一愿郎君千岁，二愿妾身常健，三愿如同梁上燕，岁岁长相见。
送春 / 春晚::王令::三月残花落更开，小檐日日燕飞来。子规夜半犹啼血，不信东风唤不回。
塞下曲::许浑::夜战桑乾北，秦兵半不归。朝来有乡信，犹自寄寒衣。
次韵陆佥宪元日春晴::王守仁::城里夕阳城外雪，相将十里异阴晴。也知造物曾何意，底事人心苦未平。柏府楼台衔倒影，茅茨松竹泻寒声。布衾莫谩愁僵卧，积素还多达曙明。
同儿辈赋未开海棠::元好问::枝间新绿一重重，小蕾深藏数点红。爱惜芳心莫轻吐，且教桃李闹春风。
与诸子登岘山::孟浩然::人事有代谢，往来成古今。江山留胜迹，我辈复登临。水落鱼梁浅，天寒梦泽深。羊公碑尚在，读罢泪沾襟。
咏华山::寇准::只有天在上，更无山与齐。举头红日近，回首白云低。
金陵晚望::高蟾::曾伴浮云归晚翠，犹陪落日泛秋声。世间无限丹青手，一片伤心画不成。
九日::李白::今日云景好，水绿秋山明。携壶酌流霞，搴菊泛寒荣。地远松石古，风扬弦管清。窥觞照欢颜，独笑还自倾。落帽醉山月，空歌怀友生。
夏日南亭怀辛大::孟浩然::山光忽西落，池月渐东上。散发乘夕凉，开轩卧闲敞。荷风送香气，竹露滴清响。欲取鸣琴弹，恨无知音赏。感此怀故人，中宵劳梦想。
送梓州李使君::王维::万壑树参天，千山响杜鹃。山中一夜雨，树杪百重泉。汉女输橦布，巴人讼芋田。文翁翻教授，不敢倚先贤。
桑茶坑道中::杨万里::晴明风日雨干时，草满花堤水满溪。童子柳阴眠正着，一牛吃过柳阴西。
五人墓碑记::张溥::五人者，盖当蓼洲周公之被逮，激于义而死焉者也。至于今，郡之贤士大夫请于当道，即除魏阉废祠之址以葬之；且立石于其墓之门，以旌其所为。呜呼，亦盛矣哉！夫五人之死，去今之墓而葬焉，其为时止十有一月耳。夫十有一月之中，凡富贵之子，慷慨得志之徒，其疾病而死，死而湮没不足道者，亦已众矣；况草野之无闻者欤？独五人之皦皦，何也？予犹记周公之被逮，在丙寅三月之望。吾社之行为士先者，为之声义，敛赀财以送其行，哭声震动天地。缇骑按剑而前，问：“谁为哀者？”众不能堪，抶而仆之。是时以大中丞抚吴者为魏之私人毛一鹭，公之逮所由使也；吴之民方痛心焉，于是乘其厉声以呵，则噪而相逐。中丞匿于溷藩以免。既而以吴民之乱请于朝，按诛五人，曰颜佩韦、杨念如、马杰、沈扬、周文元，即今之傫然在墓者也。然五人之当刑也，意气扬扬，呼中丞之名而詈之，谈笑以死。断头置城上，颜色不少变。有贤士大夫发五十金，买五人之头而函之，卒与尸合。故今之墓中全乎为五人也。嗟乎！大阉之乱，缙绅而能不易其志者，四海之大，有几人欤？而五人生于编伍之间，素不闻诗书之训，激昂大义，蹈死不顾，亦曷故哉？且矫诏纷出，钩党之捕遍于天下，卒以吾郡之发愤一击，不敢复有株治；大阉亦逡巡畏义，非常之谋难于猝发，待圣人之出而投缳道路，不可谓非五人之力也。由是观之，则今之高爵显位，一旦抵罪，或脱身以逃，不能容于远近，而又有剪发杜门，佯狂不知所之者，其辱人贱行，视五人之死，轻重固何如哉？是以蓼洲周公忠义暴于朝廷，赠谥褒美，显荣于身后；而五人亦得以加其土封，列其姓名于大堤之上，凡四方之士无不有过而拜且泣者，斯固百世之遇也。不然，令五人者保其首领，以老于户牖之下，则尽其天年，人皆得以隶使之，安能屈豪杰之流，扼腕墓道，发其志士之悲哉？故余与同社诸君子，哀斯墓之徒有其石也，而为之记，亦以明死生之大，匹夫之有重于社稷也。贤士大夫者，冏卿因之吴公，太史文起文公、孟长姚公也。
风入松·危楼古镜影犹寒::张炎::危楼古镜影犹寒。倒景忽相看。桃花不识东西晋，想如今、也梦邯郸。缥缈神仙海上，飘零图画人间。宝光丹气共回环。水弱小舟闲。秋风难老三珠树，尚依依、脆管清弹。说与霓裳莫舞，银桥不到深山。
牧童词::李涉::朝牧牛，牧牛下江曲。夜牧牛，牧牛度村谷。荷蓑出林春雨细，芦管卧吹莎草绿。乱插蓬蒿箭满腰，不怕猛虎欺黄犊。
截竿入城::邯郸淳 撰::鲁有执长竿入城门者，初竖执之，不可入；横执之，亦不可入。计无所出。俄有老父至，曰：“吾非圣人，但见事多矣！何不以锯中截而入？"遂依而截之。
祭十二郎文::韩愈::年、月、日，季父愈闻汝丧之七日，乃能衔哀致诚，使建中远具时羞之奠，告汝十二郎之灵：呜呼！吾少孤，及长，不省所怙，惟兄嫂是依。中年，兄殁南方，吾与汝俱幼，从嫂归葬河阳。既又与汝就食江南。零丁孤苦，未尝一日相离也。吾上有三兄，皆不幸早世。承先人后者，在孙惟汝，在子惟吾。两世一身，形单影只。嫂尝抚汝指吾而言曰：“韩氏两世，惟此而已！”汝时尤小，当不复记忆。吾时虽能记忆，亦未知其言之悲也。吾年十九，始来京城。其后四年，而归视汝。又四年，吾往河阳省坟墓，遇汝从嫂丧来葬。又二年，吾佐董丞相于汴州，汝来省吾。止一岁，请归取其孥。明年，丞相薨。吾去汴州，汝不果来。是年，吾佐戎徐州，使取汝者始行，吾又罢去，汝又不果来。吾念汝从于东，东亦客也，不可以久；图久远者，莫如西归，将成家而致汝。呜呼！孰谓汝遽去吾而殁乎！吾与汝俱少年，以为虽暂相别，终当久相与处。故舍汝而旅食京师，以求斗斛之禄。诚知其如此，虽万乘之公相，吾不以一日辍汝而就也。去年，孟东野往。吾书与汝曰：“吾年未四十，而视茫茫，而发苍苍，而齿牙动摇。念诸父与诸兄，皆康强而早世。如吾之衰者，其能久存乎？吾不可去，汝不肯来，恐旦暮死，而汝抱无涯之戚也！”孰谓少者殁而长者存，强者夭而病者全乎！呜呼！其信然邪？其梦邪？其传之非其真邪？信也，吾兄之盛德而夭其嗣乎？汝之纯明而不克蒙其泽乎？少者、强者而夭殁，长者、衰者而存全乎？未可以为信也。梦也，传之非其真也，东野之书，耿兰之报，何为而在吾侧也？呜呼！其信然矣！吾兄之盛德而夭其嗣矣！汝之纯明宜业其家者，不克蒙其泽矣！所谓天者诚难测，而神者诚难明矣！所谓理者不可推，而寿者不可知矣！虽然，吾自今年来，苍苍者或化而为白矣，动摇者或脱而落矣。毛血日益衰，志气日益微，几何不从汝而死也。死而有知，其几何离；其无知，悲不几时，而不悲者无穷期矣。汝之子始十岁，吾之子始五岁。少而强者不可保，如此孩提者，又可冀其成立邪?呜呼哀哉！呜呼哀哉！汝去年书云：“比得软脚病，往往而剧。”吾曰：“是疾也，江南之人，常常有之。”未始以为忧也。呜呼！其竟以此而殒其生乎？抑别有疾而至斯极乎？汝之书，六月十七日也。东野云，汝殁以六月二日；耿兰之报无月日。盖东野之使者，不知问家人以月日；如耿兰之报，不知当言月日。东野与吾书，乃问使者，使者妄称以应之乎。其然乎？其不然乎？今吾使建中祭汝，吊汝之孤与汝之乳母。彼有食，可守以待终丧，则待终丧而取以来；如不能守以终丧，则遂取以来。其余奴婢，并令守汝丧。吾力能改葬，终葬汝于先人之兆，然后惟其所愿。呜呼！汝病吾不知时，汝殁吾不知日，生不能相养以共居，殁不能抚汝以尽哀，敛不凭其棺，窆不临其穴。吾行负神明，而使汝夭；不孝不慈，而不能与汝相养以生，相守以死。一在天之涯，一在地之角，生而影不与吾形相依，死而魂不与吾梦相接。吾实为之，其又何尤！彼苍者天，曷其有极！自今已往，吾其无意于人世矣！当求数顷之田于伊颍之上，以待余年，教吾子与汝子，幸其成；长吾女与汝女，待其嫁，如此而已。呜呼，言有穷而情不可终，汝其知也邪？其不知也邪？呜呼哀哉！尚飨！
征人怨 / 征怨::柳中庸::岁岁金河复玉关，朝朝马策与刀环。三春白雪归青冢，万里黄河绕黑山。
琴诗::苏轼::若言琴上有琴声，放在匣中何不鸣？若言声在指头上，何不于君指上听？
诗经·陈风·月出::佚名::月出皎兮，佼人僚兮。舒窈纠兮，劳心悄兮。月出皓兮，佼人懰兮。舒忧受兮，劳心慅兮。月出照兮，佼人燎兮。舒夭绍兮，劳心惨兮。
渔父::佚名::屈原既放，游于江潭，行吟泽畔，颜色憔悴，形容枯槁。渔父见而问之曰：“子非三闾大夫与？何故至于斯？”屈原曰：“举世皆浊我独清，众人皆醉我独醒，是以见放。”渔父曰：“圣人不凝滞于物，而能与世推移。世人皆浊，何不淈其泥而扬其波？众人皆醉，何不餔其糟而歠其醨？何故深思高举，自令放为？”屈原曰：“吾闻之，新沐者必弹冠，新浴者必振衣；安能以身之察察，受物之汶汶者乎？宁赴湘流，葬于江鱼之腹中。安能以皓皓之白，而蒙世俗之尘埃乎?”渔父莞尔而笑，鼓枻而去，乃歌曰：“沧浪之水清兮，可以濯吾缨；沧浪之水浊兮，可以濯吾足。”遂去，不复与言。
水调歌头·中秋::米芾::砧声送风急，蟠蟀思高秋。我来对景，不学宋玉解悲愁。收拾凄凉兴况，分付尊中醽醁，倍觉不胜幽。自有多情处，明月挂南楼。怅襟怀，横玉笛，韵悠悠。清时良夜，借我此地倒金瓯。可爱一天风物，遍倚阑干十二，宇宙若萍浮。醉困不知醒，欹枕卧江流。
吴起守信::宋濂::昔吴起出，遇故人,而止之食。故人曰：“诺，期返而食。”起曰：“待公而食。”故人至暮不来，起不食待之。明日早，令人求故人，故人来，方与之食。起之不食以俟者，恐其自食其言也。其为信若此，宜其能服三军欤？欲服三军，非信不可也！
国风·周南·汝坟::佚名::遵彼汝坟，伐其条枚。未见君子，惄如调饥。遵彼汝坟，伐其条肄。既见君子，不我遐弃。鲂鱼赪尾，王室如毁。虽则如毁，父母孔迩。
谒金门·风乍起::冯延巳::风乍起，吹皱一池春水。闲引鸳鸯香径里，手挼红杏蕊。斗鸭阑干独倚，碧玉搔头斜坠。终日望君君不至，举头闻鹊喜。
人间词话七则::王国维::有有我之境，有无我之境。“泪眼问花花不语，乱红飞过秋千去。”“可堪孤馆闭春寒，杜鹃声里斜阳暮。”有我之境也。“采菊东篱下，悠然见南山。”“寒波澹澹起，白鸟悠悠下。”无我之境也。有我之境，以我观物，故物我皆著我之色彩。无我之境，以物观物，故不知何者为我，何者为物。古人为词，写有我之境者为多，然未始不能写无我之境，此在豪杰之士能自树立耳。境非独谓景物也。喜怒哀乐，亦人心中之一境界。故能写真景物，真感情者，谓之有境界。否则谓之无境界。境界有大小，不以是而分优劣。“细雨鱼儿出，微风燕子斜”何遽不若“落日照大旗，马鸣风萧萧”。“宝帘闲挂小银钩”何遽不若“雾失楼台，月迷津渡”也。词至李后主而眼界始大，感慨遂深，遂变伶工之词而为士大夫之词。周介存置诸温韦之下，可为颠倒黑白矣。“自是人生长恨水长东”、“流水落花春去也，天上人间”，《金荃》《浣花》，能有此气象耶？古今之成大事业、大学问者，罔不经过三种之境界：“昨夜西风凋碧树。独上高楼，望尽天涯路。”此第一境界也。“衣带渐宽终不悔，为伊消得人憔悴。”此第二境界也。“众里寻他千百度，蓦然回首，那人却在，灯火阑珊处。”此第三境界也。此等语皆非大词人不能道。然遽以此意解释诸词，恐为晏欧诸公所不许也。大家之作，其言情也必沁人心脾，其写景也必豁人耳目。其辞脱口而出，无矫揉妆束之态。以其所见者真，所知者深也。诗词皆然。持此以衡古今之作者，可无大误也。诗人对宇宙人生，须入乎其内，又须出乎其外。入乎其内，故能写之。出乎其外，故能观之。入乎其内，故有生气。出乎其外，故有高致。美成能入而不出。白石以降，于此二事皆未梦见。
定风波·两两轻红半晕腮::苏轼::十月九日，孟亨之置酒秋香亭。有双拒霜，独向君猷而开，坐客喜笑，以为非使君莫可当此花，故作是篇。两两轻红半晕腮，依依独为使君回。若道使君无此意，何为，双花不向别人开。但看低昂烟雨里，不已。劝君休诉十分杯。更问尊前狂副使。来岁。花开时节与谁来。
菊花::唐寅::故园三径吐幽丛，一夜玄霜坠碧空。多少天涯未归客，尽借篱落看秋风。
访戴天山道士不遇::李白::犬吠水声中，桃花带露浓。树深时见鹿，溪午不闻钟。野竹分青霭，飞泉挂碧峰。无人知所去，愁倚两三松。
出塞::徐锡麟::军歌应唱大刀环，誓灭胡奴出玉关。只解沙场为国死，何须马革裹尸还。
宿骆氏亭寄怀崔雍崔衮::李商隐::竹坞无尘水槛清，相思迢递隔重城。秋阴不散霜飞晚，留得枯荷听雨声。
梅花引·荆溪阻雪::蒋捷::白鸥问我泊孤舟，是身留，是心留？心若留时，何事锁眉头？风拍小帘灯晕舞，对闲影，冷清清，忆旧游。旧游旧游今在否？花外楼，柳下舟。梦也梦也，梦不到，寒水空流。漠漠黄云，湿透木棉裘。都道无人愁似我，今夜雪，有梅花，似我愁。
玉楼春·别后不知君远近::欧阳修::别后不知君远近。触目凄凉多少闷。渐行渐远渐无书，水阔鱼沉何处问。夜深风竹敲秋韵。万叶千声皆是恨。故欹单枕梦中寻，梦又不成灯又烬。
赠李白::杜甫::秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。
唐多令·芦叶满汀洲::刘过::安远楼小集，侑觞歌板之姬黄其姓者，乞词于龙洲道人，为赋此《唐多令》。同柳阜之、刘去非、石民瞻、周嘉仲、陈孟参、孟容。时八月五日也。芦叶满汀洲，寒沙带浅流。二十年重过南楼。柳下系船犹未稳，能几日，又中秋。黄鹤断矶头，故人今在否？旧江山浑是新愁。欲买桂花同载酒，终不似，少年游。
下终南山过斛斯山人宿置酒::李白::暮从碧山下，山月随人归。却顾所来径，苍苍横翠微。相携及田家，童稚开荆扉。绿竹入幽径，青萝拂行衣。欢言得所憩，美酒聊共挥。长歌吟松风，曲尽河星稀。我醉君复乐，陶然共忘机。
奉赠韦左丞丈二十二韵::杜甫::纨绔不饿死，儒冠多误身。丈人试静听，贱子请具陈。甫昔少年日，早充观国宾。读书破万卷，下笔如有神。赋料扬雄敌，诗看子建亲。李邕求识面，王翰愿卜邻。自谓颇挺出，立登要路津。致君尧舜上，再使风俗淳。此意竟萧条，行歌非隐沦。骑驴十三载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征，欻然欲求伸。青冥却垂翅，蹭蹬无纵鳞。甚愧丈人厚，甚知丈人真。每于百僚上，猥颂佳句新。窃效贡公喜，难甘原宪贫。焉能心怏怏，只是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没浩荡，万里谁能驯？
病牛::李纲::耕犁千亩实千箱，力尽筋疲谁复伤？但得众生皆得饱，不辞羸病卧残阳。
和张仆射塞下曲·其二::卢纶::林暗草惊风，将军夜引弓。平明寻白羽，没在石棱中。
秋宵月下有怀::孟浩然::秋空明月悬，光彩露沾湿。惊鹊栖未定，飞萤卷帘入。庭槐寒影疏，邻杵夜声急。佳期旷何许，望望空伫立。
活水亭观书有感二首·其二::朱熹::昨夜江边春水生，艨艟巨舰一毛轻。向来枉费推移力，此日中流自在行。
夏日田园杂兴::范成大::梅子金黄杏子肥，麦花雪白菜花稀。日长篱落无人过，惟有蜻蜓蛱蝶飞。五月江吴麦秀寒，移秧披絮尚衣单。稻根科斗行如块，田水今年一尺宽。二麦俱秋斗百钱，田家唤作小丰年。饼炉饭甑无饥色，接到西风熟稻天。百沸缲汤雪涌波，缲车嘈囋雨鸣蓑。桑姑盆手交相贺，绵茧无多丝茧多。小妇连宵上绢机，大耆催税急於飞。今年幸甚蚕桑熟，留得黄丝织夏衣。下田戽水出江流，高垄翻江逆上沟；地势不齐人力尽，丁男长在踏车头。昼出耘田夜绩麻，村庄儿女各当家。童孙未解供耕织，也傍桑阴学种瓜。槐叶初匀日气凉，葱葱鼠耳翠成双。三公只得三株看，闲客清阴满北窗。黄尘行客汗如浆，少住侬家漱井香；借与门前磐石坐，柳阴亭午正风凉。千顷芙蕖放棹嬉，花深迷路晚忘归。家人暗识船行处，时有惊忙小鸭飞。采菱辛苦废犁鉏，血指流丹鬼质枯。无力买田聊种水，近来湖面亦收租。蜩螗千万沸斜阳，蛙黾无边聒夜长。不把痴聋相对治，梦魂争得到藜床？
鹧鸪天·西都作::朱敦儒::我是清都山水郎，天教分付与疏狂。曾批给雨支风券，累上留云借月章。诗万首，酒千觞。几曾着眼看侯王？玉楼金阙慵归去，且插梅花醉洛阳。
菊花::李商隐::暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。
天净沙·秋::朱庭玉::庭前落尽梧桐，水边开彻芙蓉。解与诗人意同。辞柯霜叶，飞来就我题红。
客中初夏::司马光::四月清和雨乍晴，南山当户转分明。更无柳絮因风起，惟有葵花向日倾。
感遇十二首·其一::张九龄::兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折！
御街行·秋日怀旧::范仲淹::纷纷坠叶飘香砌。夜寂静，寒声碎。真珠帘卷玉楼空，天淡银河垂地。年年今夜，月华如练，长是人千里。愁肠已断无由醉，酒未到，先成泪。残灯明灭枕头欹，谙尽孤眠滋味。都来此事，眉间心上，无计相回避。
过分水岭::温庭筠::溪水无情似有情，入山三日得同行。岭头便是分头处，惜别潺湲一夜声。
山中雪后::郑燮::晨起开门雪满山，雪晴云淡日光寒。檐流未滴梅花冻，一种清孤不等闲。
兰陵王·柳::周邦彦::柳阴直，烟里丝丝弄碧。隋堤上、曾见几番，拂水飘绵送行色。登临望故国，谁识京华倦客？长亭路，年去岁来，应折柔条过千尺。闲寻旧踪迹，又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。凄恻，恨堆积！渐别浦萦回，津堠岑寂，斜阳冉冉春无极。念月榭携手，露桥闻笛。沉思前事，似梦里，泪暗滴。
琵琶行::牛殳::何人劚得一片木，三尺春冰五音足。一弹决破真珠囊，迸落金盘声断续。飘飘飖飖寒丁丁，虫豸出蛰神鬼惊。秋鸿叫侣代云黑，猩猩夜啼蛮月明。潏潏汩汩声不定，胡雏学汉语未正。若似长安月蚀时，满城敲鼓声噒噒。青山飞起不压物，野水流来欲湿人。伤心忆得陈后主，春殿半酣细腰舞。黄莺百舌正相呼，玉树后庭花带雨。二妃哭处山重重，二妃没后云溶溶。夜深霜露锁空庙，零落一丛斑竹风。金谷园中草初绿，石崇一弄思归曲。当时二十四友人，手把金杯听不足。又似贾客蜀道间，千铎万磬鸣空山。未若此调呦呦兮啁啁，嘈嘈兮啾啾。引之于山，兽不能走。吹之于水，鱼不能游。方知此艺不可有，人间万事凭双手。若何为我再三弹，送却花前一尊酒。
孤雁 / 后飞雁::杜甫::孤雁不饮啄，飞鸣声念群。谁怜一片影，相失万重云？望尽似犹见，哀多如更闻。野鸦无意绪，鸣噪自纷纷。
归园田居·其五::陶渊明::怅恨独策还，崎岖历榛曲。山涧清且浅，可以濯吾足。漉我新熟酒，只鸡招近局。日入室中暗，荆薪代明烛。欢来苦夕短，已复至天旭。
无衣::佚名::岂曰无衣？七兮。不如子之衣，安且吉兮。岂曰无衣？六兮。不如子之衣，安且燠兮。
国风·召南·草虫::佚名::喓喓草虫，趯趯阜螽。未见君子，忧心忡忡。亦既见止，亦既觏止，我心则降。陟彼南山，言采其蕨。未见君子，忧心惙惙。亦既见止，亦既觏止，我心则说。陟彼南山，言采其薇。未见君子，我心伤悲。亦既见止，亦既觏止，我心则夷。
曾子杀彘 / 曾子烹彘::韩非::曾子之妻之市，其子随之而泣。其母曰：“汝还，顾反为女杀彘。”妻适市来，曾子欲捕彘杀之。妻止之曰：“特与婴儿戏耳。”曾子曰：“婴儿非与戏也。婴儿非有知也，待父母而学者也，听父母之教。今子欺之，是教子欺也。母欺子，子而不信其母，非所以成教也。”遂烹彘也。
杨布打狗::列御寇::杨朱之弟曰布，衣素衣而出。天雨，解素衣，衣缁衣而返。其狗不知，迎而吠之。杨布怒，将扑之。杨朱曰：“子无扑矣，子亦犹是也。向者使汝狗白而往黑而来，岂能无怪哉？”
庖丁解牛::庄周::吾生也有涯，而知也无涯。以有涯随无涯，殆已！已而为知者，殆而已矣！为善无近名，为恶无近刑。缘督以为经，可以保身，可以全生，可以养亲，可以尽年。庖丁为文惠君解牛，手之所触，肩之所倚，足之所履，膝之所踦，砉然向然，奏刀騞然，莫不中音。合于《桑林》之舞，乃中《经首》之会。文惠君曰：“嘻，善哉！技盖至此乎？”庖丁释刀对曰：“臣之所好者，道也，进乎技矣。始臣之解牛之时，所见无非牛者。三年之后，未尝见全牛也。方今之时，臣以神遇而不以目视，官知止而神欲行。依乎天理，批大郤，导大窾，因其固然，技经肯綮之未尝，而况大軱乎！良庖岁更刀，割也；族庖月更刀，折也。今臣之刀十九年矣，所解数千牛矣，而刀刃若新发于硎。彼节者有间，而刀刃者无厚；以无厚入有间，恢恢乎其于游刃必有余地矣，是以十九年而刀刃若新发于硎。虽然，每至于族，吾见其难为，怵然为戒，视为止，行为迟。动刀甚微，謋然已解，如土委地。提刀而立，为之四顾，为之踌躇满志，善刀而藏之。”文惠君曰：“善哉！吾闻庖丁之言，得养生焉。”
乡思::李觏::人言落日是天涯，望极天涯不见家。已恨碧山相阻隔，碧山还被暮云遮。
国风·邶风·日月::佚名::日居月诸，照临下土。乃如之人兮，逝不古处？胡能有定？宁不我顾。日居月诸，下土是冒。乃如之人兮，逝不相好。胡能有定？宁不我报。日居月诸，出自东方。乃如之人兮，德音无良。胡能有定？俾也可忘。日居月诸，东方自出。父兮母兮，畜我不卒。胡能有定？报我不述。
朝三暮四::佚名::宋有狙公者，爱狙，养之成群，能解狙之意；狙亦得公之心。损其家口，充狙之欲。俄而匮焉，将限其食，恐众狙之不训于己也。先诳之曰：“与若芧，朝三而暮四，足乎？”众狙皆起怒。俄而曰：“与若芧，朝四而暮三，足乎？”众狙皆伏而喜。
贺新郎·同父见和再用韵答之::辛弃疾::老大那堪说。似而今、元龙臭味，孟公瓜葛。我病君来高歌饮，惊散楼头飞雪。笑富贵千钧如发。硬语盘空谁来听？记当时、只有西窗月。重进酒，换鸣瑟。事无两样人心别。问渠侬：神州毕竟，几番离合？汗血盐车无人顾，千里空收骏骨。正目断关河路绝。我最怜君中宵舞，道“男儿到死心如铁”。看试手，补天裂。
水调歌头·昵昵儿女语::苏轼::欧阳文忠公尝问余：“琴诗何者最善？答以退之听颖师琴诗最善。公曰：此诗最奇丽，然非听琴，乃听琵琶也。余深然之。建安章质夫家善琵琶者，乞为歌词。余久不作，特取退之词，稍加隐括，使就声律，以遗之云。昵昵儿女语，灯火夜微明。恩怨尔汝来去，弹指泪和声。忽变轩昂勇士，一鼓填然作气，千里不留行。回首暮云远，飞絮搅青冥。众禽里，真彩凤，独不鸣。跻攀寸步千险，一落百寻轻。烦子指间风雨，置我肠中冰炭，起坐不能平。推手从归去，无泪与君倾。
饮马长城窟行::佚名::青青河畔草，绵绵思远道。远道不可思，宿昔梦见之。梦见在我傍，忽觉在他乡。他乡各异县，辗转不相见。枯桑知天风，海水知天寒。入门各自媚，谁肯相为言。客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如。上言加餐食，下言长相忆。
别赋::江淹::黯然销魂者，唯别而已矣！况秦吴兮绝国，复燕宋兮千里。或春苔兮始生，乍秋风兮暂起。是以行子肠断，百感凄恻。风萧萧而异响，云漫漫而奇色。舟凝滞于水滨，车逶迟于山侧。棹容与而讵前，马寒鸣而不息。掩金觞而谁御，横玉柱而沾轼。居人愁卧，怳若有亡。日下壁而沉彩，月上轩而飞光。见红兰之受露，望青楸之离霜。巡层楹而空掩，抚锦幕而虚凉。知离梦之踯躅，意别魂之飞扬。故别虽一绪，事乃万族。至若龙马银鞍，朱轩绣轴，帐饮东都，送客金谷。琴羽张兮箫鼓陈，燕、赵歌兮伤美人，珠与玉兮艳暮秋，罗与绮兮娇上春。惊驷马之仰秣，耸渊鱼之赤鳞。造分手而衔涕，感寂寞而伤神。乃有剑客惭恩，少年报士，韩国赵厕，吴宫燕市。割慈忍爱，离邦去里，沥泣共诀，抆血相视。驱征马而不顾，见行尘之时起。方衔感于一剑，非买价于泉里。金石震而色变，骨肉悲而心死。或乃边郡未和，负羽从军。辽水无极，雁山参云。闺中风暖，陌上草薰。日出天而曜景，露下地而腾文。镜朱尘之照烂，袭青气之烟煴，攀桃李兮不忍别，送爱子兮沾罗裙。至如一赴绝国，讵相见期？视乔木兮故里，决北梁兮永辞，左右兮魄动，亲朋兮泪滋。可班荆兮憎恨，惟樽酒兮叙悲。值秋雁兮飞日，当白露兮下时，怨复怨兮远山曲，去复去兮长河湄。又若君居淄右，妾家河阳，同琼珮之晨照，共金炉之夕香。君结绶兮千里，惜瑶草之徒芳。惭幽闺之琴瑟，晦高台之流黄。春宫閟此青苔色，秋帐含此明月光，夏簟清兮昼不暮，冬釭凝兮夜何长！织锦曲兮泣已尽，回文诗兮影独伤。傥有华阴上士，服食还仙。术既妙而犹学，道已寂而未传。守丹灶而不顾，炼金鼎而方坚。驾鹤上汉，骖鸾腾天。暂游万里，少别千年。惟世间兮重别，谢主人兮依然。下有芍药之诗，佳人之歌，桑中卫女，上宫陈娥。春草碧色，春水渌波，送君南浦，伤如之何！至乃秋露如珠，秋月如圭，明月白露，光阴往来，与子之别，思心徘徊。是以别方不定，别理千名，有别必怨，有怨必盈。使人意夺神骇，心折骨惊，虽渊、云之墨妙，严、乐之笔精，金闺之诸彦，兰台之群英，赋有凌云之称，辨有雕龙之声，谁能摹暂离之状，写永诀之情者乎？
过华清宫绝句三首·其一::杜牧::长安回望绣成堆，山顶千门次第开。一骑红尘妃子笑，无人知是荔枝来。
咏荆轲::陶渊明::燕丹善养士，志在报强嬴。招集百夫良，岁暮得荆卿。君子死知己，提剑出燕京；素骥鸣广陌，慷慨送我行。雄发指危冠，猛气冲长缨。饮饯易水上，四座列群英。渐离击悲筑，宋意唱高声。萧萧哀风逝，淡淡寒波生。商音更流涕，羽奏壮士惊。心知去不归，且有后世名。登车何时顾，飞盖入秦庭。凌厉越万里，逶迤过千城。图穷事自至，豪主正怔营。惜哉剑术疏，奇功遂不成。其人虽已没，千载有馀情。
暮秋独游曲江::李商隐::荷叶生时春恨生，荷叶枯时秋恨成。深知身在情长在，怅望江头江水声。
西江月·世事短如春梦::朱敦儒::世事短如春梦，人情薄似秋云。不须计较苦劳心，万事原来有命。幸遇三杯酒好，况逢一朵花新。片时欢笑且相亲，明日阴晴未定。
浣溪沙·残雪凝辉冷画屏::纳兰性德::残雪凝辉冷画屏，落梅横笛已三更，更无人处月胧明。我是人间惆怅客，知君何事泪纵横，断肠声里忆平生。
自遣::罗隐::得即高歌失即休，多愁多恨亦悠悠。今朝有酒今朝醉，明日愁来明日愁。
紫薇花::杜牧::晓迎秋露一枝新，不占园中最上春。桃李无言又何在，向风偏笑艳阳人。
短歌行::王建::人初生，日初出。上山迟，下山疾。百年三万六千朝，夜里分将强半日。有歌有舞须早为，昨日健于今日时。人家见生男女好，不知男女催人老。短歌行，无乐声。
寿阳曲·江天暮雪::马致远::天将暮，雪乱舞，半梅花半飘柳絮。江上晚来堪画处，钓鱼人一蓑归去。
终身误::曹雪芹::都道是金玉良姻，俺只念木石前盟。空对着，山中高士晶莹雪；终不忘，世外仙姝寂寞林。叹人间，美中不足今方信：纵然是齐眉举案，到底意难平。
采桑子·恨君不似江楼月::吕本中::恨君不似江楼月，南北东西，南北东西，只有相随无别离。恨君却似江楼月，暂满还亏，暂满还亏，待得团圆是几时？
浣溪沙·雪颔霜髯不自惊::苏轼::伽花彩甚奇，谓有初春之兴。因作二首，寄袁公济雪颔霜髯不自惊。更将翦彩发春荣。羞颜未醉已先赪。莫唱黄鸡并白发，且呼张丈唤殷兄。有人归去欲卿卿。
水龙吟·春恨::陈亮::闹花深处层楼，画帘半卷东风软。春归翠陌，平莎茸嫩，垂杨金浅。迟日催花，淡云阁雨，轻寒轻暖。恨芳菲世界，游人未赏，都付与、莺和燕。寂寞凭高念远。向南楼、一声归雁。金钗斗草，青丝勒马，风流云散。罗绶分香，翠绡对泪，几多幽怨。正销魂，又是疏烟淡月，子规声断。
六州歌头·少年侠气::贺铸::少年侠气，交结五都雄。肝胆洞。毛发耸。立谈中。死生同。一诺千金重。推翘勇。矜豪纵。轻盖拥。联飞鞚。斗城东。轰饮酒垆，春色浮寒瓮。吸海垂虹。闲呼鹰嗾犬，白羽摘雕弓。狡穴俄空。乐匆匆。似黄粱梦。辞丹凤。明月共。漾孤篷。官冗從。怀倥偬。落尘笼。簿书丛。鹖弁如云众。供粗用。忽奇功。笳鼓动。渔阳弄。思悲翁。不请长缨，系取天骄种。剑吼西风。恨登山临水，手寄七弦桐。目送归鸿。
国风·邶风·燕燕::佚名::燕燕于飞，差池其羽。之子于归，远送于野。瞻望弗及，泣涕如雨。燕燕于飞，颉之颃之。之子于归，远于将之。瞻望弗及，伫立以泣。燕燕于飞，下上其音。之子于归，远送于南。瞻望弗及，实劳我心。仲氏任只，其心塞渊。终温且惠，淑慎其身。先君之思，以勖寡人。
荀巨伯探病友 / 荀巨伯探友::刘义庆::荀巨伯远看友人疾值胡贼攻郡，友人语巨伯曰：“吾今死矣，子可去。”巨伯曰：“远来相视，子令吾去，败义以求生，岂荀巨伯所行邪？”贼既至，谓巨伯曰：“大军至，一郡尽空，汝何男子，而敢独止？“巨伯曰：“友人有疾，不忍委之，宁以我身代友人命。”贼相谓曰：“我辈无义之人，而入有义之国。”遂班军而还，一郡并获全。
清平调·其二::李白::一枝红艳露凝香，云雨巫山枉断肠。借问汉宫谁得似，可怜飞燕倚新妆。
苔::袁枚::白日不到处，青春恰自来。苔花如米小，也学牡丹开。
行香子·七夕::李清照::草际鸣蛩。惊落梧桐。正人间、天上愁浓。云阶月地，关锁千重。纵浮槎来，浮槎去，不相逢。星桥鹊驾，经年才见，想离情、别恨难穷。牵牛织女，莫是离中。甚霎儿晴，霎儿雨，霎儿风。
剑门道中遇微雨::陆游::衣上征尘杂酒痕，远游无处不销魂。此身合是诗人未？细雨骑驴入剑门。
与浩初上人同看山寄京华亲故::柳宗元::海畔尖山似剑铓，秋来处处割愁肠。若为化得身千亿，散上峰头望故乡。
杂诗七首·其一::曹植::高台多悲风，朝日照北林。之子在万里，江湖迥且深。方舟安可极，离思故难任！孤雁飞南游，过庭长哀吟。翘思慕远人，愿欲托遗音。形影忽不见，翩翩伤我心。
春游湖::徐俯::双飞燕子几时回？夹岸桃花蘸水开。春雨断桥人不渡，小舟撑出柳阴来。
子夜吴歌·夏歌::李白::镜湖三百里，菡萏发荷花。五月西施采，人看隘若耶。回舟不待月，归去越王家。
黄生借书说::袁枚::黄生允修借书。随园主人授以书，而告之曰：书非借不能读也。子不闻藏书者乎？七略、四库，天子之书，然天子读书者有几？汗牛塞屋，富贵家之书，然富贵人读书者有几？其他祖父积，子孙弃者无论焉。非独书为然，天下物皆然。非夫人之物而强假焉，必虑人逼取，而惴惴焉摩玩之不已，曰：“今日存，明日去，吾不得而见之矣。”若业为吾所有，必高束焉，庋藏焉，曰“姑俟异日观”云尔。余幼好书，家贫难致。有张氏藏书甚富。往借，不与，归而形诸梦。其切如是。故有所览辄省记。通籍后，俸去书来，落落大满，素蟫灰丝时蒙卷轴。然后叹借者之用心专，而少时之岁月为可惜也！今黄生贫类予，其借书亦类予；惟予之公书与张氏之吝书若不相类。然则予固不幸而遇张乎，生固幸而遇予乎？知幸与不幸，则其读书也必专，而其归书也必速。为一说，使与书俱。
上元竹枝词::符曾::桂花香馅裹胡桃，江米如珠井水淘。见说马家滴粉好，试灯风里卖元宵。
冬十月::曹操::孟冬十月，北风徘徊，天气肃清，繁霜霏霏。鵾鸡晨鸣，鸿雁南飞，鸷鸟潜藏，熊罴窟栖。钱镈停置，农收积场，逆旅整设，以通贾商。幸甚至哉！歌以咏志。
思帝乡·春日游::韦庄::春日游，杏花吹满头。陌上谁家年少足风流？妾拟将身嫁与一生休。纵被无情弃，不能羞。
江村::杜甫::清江一曲抱村流，长夏江村事事幽。自去自来堂上燕，相亲相近水中鸥。老妻画纸为棋局，稚子敲针作钓钩。但有故人供禄米，微躯此外更何求？
石钟山记::苏轼::《水经》云：“彭蠡之口有石钟山焉。”郦元以为下临深潭，微风鼓浪，水石相搏，声如洪钟。是说也，人常疑之。今以钟磬置水中，虽大风浪不能鸣也，而况石乎！至唐李渤始访其遗踪，得双石于潭上，扣而聆之，南声函胡，北音清越，桴止响腾，余韵徐歇。自以为得之矣。然是说也，余尤疑之。石之铿然有声者，所在皆是也，而此独以钟名，何哉？元丰七年六月丁丑，余自齐安舟行适临汝，而长子迈将赴饶之德兴尉，送之至湖口，因得观所谓石钟者。寺僧使小童持斧，于乱石间择其一二扣之，硿硿焉。余固笑而不信也。至莫夜月明，独与迈乘小舟，至绝壁下。大石侧立千尺，如猛兽奇鬼，森然欲搏人；而山上栖鹘，闻人声亦惊起，磔磔云霄间；又有若老人咳且笑于山谷中者，或曰此鹳鹤也。余方心动欲还，而大声发于水上，噌吰如钟鼓不绝。舟人大恐。徐而察之，则山下皆石穴罅，不知其浅深，微波入焉，涵淡澎湃而为此也。舟回至两山间，将入港口，有大石当中流，可坐百人，空中而多窍，与风水相吞吐，有窾坎镗鞳之声，与向之噌吰者相应，如乐作焉。因笑谓迈曰：“汝识之乎？噌吰者，周景王之无射也；窾坎镗鞳者，魏庄子之歌钟也。古之人不余欺也！”事不目见耳闻，而臆断其有无，可乎？郦元之所见闻，殆与余同，而言之不详；士大夫终不肯以小舟夜泊绝壁之下，故莫能知；而渔工水师虽知而不能言。此世所以不传也。而陋者乃以斧斤考击而求之，自以为得其实。余是以记之，盖叹郦元之简，而笑李渤之陋也。
一七令·茶::元稹::茶。香叶，嫩芽。慕诗客，爱僧家。碾雕白玉，罗织红纱。铫煎黄蕊色，碗转曲尘花。夜后邀陪明月，晨前独对朝霞。洗尽古今人不倦，将知醉后岂堪夸。
君子于役::佚名::君子于役，不知其期，曷至哉？鸡栖于埘，日之夕矣，羊牛下来。君子于役，如之何勿思！君子于役，不日不月，曷其有佸？鸡栖于桀，日之夕矣，羊牛下括。君子于役，苟无饥渴！
拟行路难·其四::鲍照::泻水置平地，各自东西南北流。人生亦有命，安能行叹复坐愁？酌酒以自宽，举杯断绝歌路难。心非木石岂无感？吞声踯躅不敢言。
渔家傲·雪里已知春信至::李清照::雪里已知春信至，寒梅点缀琼枝腻。香脸半开娇旖旎，当庭际，玉人浴出新妆洗。造化可能偏有意，故教明月玲珑地。共赏金尊沈绿蚁，莫辞醉，此花不与群花比。
十五从军行 / 十五从军征::佚名::十五从军征，八十始得归。道逢乡里人，家中有阿谁？遥看是君家，松柏冢累累。兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁？出门东向望，泪落沾我衣。
白莲::陆龟蒙::素蘤多蒙别艳欺，此花真合在瑶池。无情有恨何人觉？月晓风清欲堕时。
贺新郎·别茂嘉十二弟::辛弃疾::别茂嘉十二弟。鹈鴂、杜鹃实两种，见《离骚补注》绿树听鹈鴂。更那堪、鹧鸪声住，杜鹃声切。啼到春归无寻处，苦恨芳菲都歇。算未抵、人间离别。马上琵琶关塞黑，更长门、翠辇辞金阙。看燕燕，送归妾。将军百战身名裂。向河梁、回头万里，故人长绝。易水萧萧西风冷，满座衣冠似雪。正壮士、悲歌未彻。啼鸟还知如许恨，料不啼清泪长啼血。谁共我，醉明月。
寒食::孟云卿::二月江南花满枝，他乡寒食远堪悲。贫居往往无烟火，不独明朝为子推。
沁园春·恨::郑燮::花亦无知，月亦无聊，酒亦无灵。把夭桃斫断，煞他风景；鹦哥煮熟，佐我杯羹。焚砚烧书，椎琴裂画，毁尽文章抹尽名。荥阳郑，有慕歌家世，乞食风情。单寒骨相难更，笑席帽青衫太瘦生。看蓬门秋草，年年破巷，疏窗细雨，夜夜孤灯。难道天公，还箝恨口，不许长吁一两声？癫狂甚，取乌丝百幅，细写凄清。
长相思·花似伊::欧阳修::花似伊，柳似伊。花柳青春人别离。低头双泪垂。长江东，长江西。两岸鸳鸯两处飞。相逢知几时。
国风·周南·麟之趾::佚名::麟之趾，振振公子，于嗟麟兮。麟之定，振振公姓，于嗟麟兮。麟之角，振振公族，于嗟麟兮。
清明二首::杜甫::朝来新火起新烟，湖色春光净客船。绣羽衔花他自得，红颜骑竹我无缘。胡童结束还难有，楚女腰肢亦可怜。不见定王城旧处，长怀贾傅井依然。虚沾焦举为寒食，实藉严君卖卜钱。钟鼎山林各天性，浊醪粗饭任吾年。此身飘泊苦西东，右臂偏枯半耳聋。寂寂系舟双下泪，悠悠伏枕左书空。十年蹴踘将雏远，万里秋千习俗同。旅雁上云归紫塞，家人钻火用青枫。秦城楼阁烟花里，汉主山河锦绣中。春去春来洞庭阔，白苹愁杀白头翁。
诫外甥书::诸葛亮::夫志当存高远，慕先贤，绝情欲，弃凝滞，使庶几之志，揭然有所存，恻然有所感；忍屈伸，去细碎，广咨问，除嫌吝，虽有淹留，何损于美趣，何患于不济。若志不强毅，意不慷慨，徒碌碌滞于俗，默默束于情，永窜伏于凡庸，不免于下流矣！
鹧鸪天·林断山明竹隐墙::苏轼::林断山明竹隐墙。乱蝉衰草小池塘。翻空白鸟时时见，照水红蕖细细香。村舍外，古城旁。杖藜徐步转斜阳。殷勤昨夜三更雨，又得浮生一日凉。
白云泉::白居易::天平山上白云泉，云自无心水自闲。何必奔冲山下去，更添波浪向人间。
喜晴::范成大::窗间梅熟落蒂，墙下笋成出林。连雨不知春去，一晴方觉夏深。
行香子·述怀::苏轼::清夜无尘。月色如银。酒斟时、须满十分。浮名浮利，虚苦劳神。叹隙中驹，石中火，梦中身。虽抱文章，开口谁亲。且陶陶、乐尽天真。几时归去，作个闲人。对一张琴，一壶酒，一溪云。
金陵五题·石头城::刘禹锡::山围故国周遭在，潮打空城寂寞回。淮水东边旧时月，夜深还过女墙来。
饮酒·其四::陶渊明::秋菊有佳色，裛露掇其英。泛此忘忧物，远我遗世情。一觞虽独尽，杯尽壶自倾。日入群动息，归鸟趋林鸣。啸傲东轩下，聊复得此生。
古艳歌::佚名::茕茕白兔，东走西顾。衣不如新，人不如故。
妾薄命::李白::汉帝重阿娇，贮之黄金屋。咳唾落九天，随风生珠玉。宠极爱还歇，妒深情却疏。长门一步地，不肯暂回车。雨落不上天，水覆难再收。君情与妾意，各自东西流。昔日芙蓉花，今成断根草。以色事他人，能得几时好。
国风·卫风·河广::佚名::谁谓河广？一苇杭之。谁谓宋远？跂予望之。谁谓河广？曾不容刀。谁谓宋远？曾不崇朝。
湖上::徐元杰::花开红树乱莺啼，草长平湖白鹭飞。风日晴和人意好，夕阳箫鼓几船归。
少年游·长安古道马迟迟::柳永::长安古道马迟迟，高柳乱蝉嘶。夕阳岛外，秋风原上，目断四天垂。归云一去无踪迹，何处是前期？狎兴生疏，酒徒萧索，不似少年时。
母别子::白居易::母别子，子别母，白日无光哭声苦。关西骠骑大将军，去年破虏新策勋。敕赐金钱二百万，洛阳迎得如花人。新人迎来旧人弃，掌上莲花眼中刺。迎新弃旧未足悲，悲在君家留两儿。一始扶行一初坐，坐啼行哭牵人衣。以汝夫妇新燕婉，使我母子生别离。不如林中乌与鹊，母不失雏雄伴雌。应似园中桃李树，花落随风子在枝。新人新人听我语，洛阳无限红楼女。但愿将军重立功，更有新人胜于汝。
国风·鄘风·君子偕老::佚名::君子偕老，副笄六珈。委委佗佗，如山如河，象服是宜。子之不淑，云如之何？玼兮玼兮，其之翟也。鬒发如云，不屑髢也；玉之瑱也，象之揥也，扬且之皙也。胡然而天也？胡然而帝也？瑳兮瑳兮，其之展也。蒙彼绉絺，是绁袢也。子之清扬，扬且之颜也。展如之人兮，邦之媛也！
宫词·故国三千里::张祜::故国三千里，深宫二十年。一声何满子，双泪落君前。
浣溪沙·端午::苏轼::轻汗微微透碧纨，明朝端午浴芳兰。流香涨腻满晴川。彩线轻缠红玉臂，小符斜挂绿云鬟。佳人相见一千年。
寄人::张泌::别梦依依到谢家，小廊回合曲阑斜。多情只有春庭月，犹为离人照落花。
早梅::齐己::万木冻欲折，孤根暖独回。前村深雪里，昨夜一枝开。风递幽香出，禽窥素艳来。明年如应律，先发望春台。
从军行二首·其一::王昌龄::大将军出战，白日暗榆关。三面黄金甲，单于破胆还。
寒夜::杜耒::寒夜客来茶当酒，竹炉汤沸火初红。寻常一样窗前月，才有梅花便不同。
野望::杜甫::西山白雪三城戍，南浦清江万里桥。海内风尘诸弟隔，天涯涕泪一身遥。惟将迟暮供多病，未有涓埃答圣朝。跨马出郊时极目，不堪人事日萧条。
清明日对酒::高翥::南北山头多墓田，清明祭扫各纷然。纸灰飞作白蝴蝶，泪血染成红杜鹃。日落狐狸眠冢上，夜归儿女笑灯前。人生有酒须当醉，一滴何曾到九泉。
新年::无可::燃灯朝复夕，渐作长年身。紫阁未归日，青门又见春。掩关寒过尽，开定草生新。自有林中趣，谁惊岁去频。
秋夜寄邱员外 / 秋夜寄丘二十二员外::韦应物::怀君属秋夜，散步咏凉天。空山松子落，幽人应未眠。
留侯论::苏轼::古之所谓豪杰之士者，必有过人之节。人情有所不能忍者，匹夫见辱，拔剑而起，挺身而斗，此不足为勇也。天下有大勇者，卒然临之而不惊，无故加之而不怒。此其所挟持者甚大，而其志甚远也。夫子房受书于圯上之老人也，其事甚怪；然亦安知其非秦之世，有隐君子者出而试之。观其所以微见其意者，皆圣贤相与警戒之义；而世不察，以为鬼物，亦已过矣。且其意不在书。当韩之亡，秦之方盛也，以刀锯鼎镬待天下之士。其平居无罪夷灭者，不可胜数。虽有贲、育，无所复施。夫持法太急者，其锋不可犯，而其势未可乘。子房不忍忿忿之心，以匹夫之力而逞于一击之间；当此之时，子房之不死者，其间不能容发，盖亦已危矣。千金之子，不死于盗贼，何者？其身之可爱，而盗贼之不足以死也。子房以盖世之才，不为伊尹、太公之谋，而特出于荆轲、聂政之计，以侥幸于不死，此圯上老人所为深惜者也。是故倨傲鲜腆而深折之。彼其能有所忍也，然后可以就大事，故曰：“孺子可教也。”楚庄王伐郑，郑伯肉袒牵羊以逆；庄王曰：“其君能下人，必能信用其民矣。”遂舍之。勾践之困于会稽，而归臣妾于吴者，三年而不倦。且夫有报人之志，而不能下人者，是匹夫之刚也。夫老人者，以为子房才有余，而忧其度量之不足，故深折其少年刚锐之气，使之忍小忿而就大谋。何则？非有生平之素，卒然相遇于草野之间，而命以仆妾之役，油然而不怪者，此固秦皇之所不能惊，而项籍之所不能怒也。观夫高祖之所以胜，而项籍之所以败者，在能忍与不能忍之间而已矣。项籍唯不能忍，是以百战百胜而轻用其锋；高祖忍之，养其全锋而待其弊，此子房教之也。当淮阴破齐而欲自王，高祖发怒，见于词色。由此观之，犹有刚强不忍之气，非子房其谁全之？太史公疑子房以为魁梧奇伟，而其状貌乃如妇人女子，不称其志气。呜呼！此其所以为子房欤！
如梦令·春景::秦观::莺嘴啄花红溜，燕尾点波绿皱。指冷玉笙寒，吹彻小梅春透。依旧，依旧，人与绿杨俱瘦。
马嵬·其二::李商隐::海外徒闻更九州，他生未卜此生休。空闻虎旅传宵柝，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁。
长干行·其一::李白::妾发初覆额，折花门前剧。郎骑竹马来，绕床弄青梅。同居长干里，两小无嫌猜，十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。门前迟行迹，一一生绿苔。苔深不能扫，落叶秋风早。八月蝴蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。
西江月·阻风山峰下::张孝祥::满载一船秋色，平铺十里湖光。波神留我看斜阳，放起鳞鳞细浪。明日风回更好，今宵露宿何妨？水晶宫里奏霓裳，准拟岳阳楼上。
戏为六绝句·其二::杜甫::王杨卢骆当时体，轻薄为文哂未休。尔曹身与名俱灭，不废江河万古流。
浣溪沙·浅画香膏拂紫绵::陈克::浅画香膏拂紫绵。牡丹花重翠云偏。手挼梅子并郎肩。病起心情终是怯，困来模样不禁怜。旋移针线小窗前。
佳人::杜甫::绝代有佳人，幽居在空谷。自云良家子，零落依草木。关中昔丧乱，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人美如玉。合昏尚知时，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发，采柏动盈掬。天寒翠袖薄，日暮倚修竹。
绝句::杜甫::迟日江山丽，春风花草香。泥融飞燕子，沙暖睡鸳鸯。
留别妻::苏武::结发为夫妻，恩爱两不疑。欢娱在今夕，嬿婉及良时。征夫怀远路，起视夜何其？参辰皆已没，去去从此辞。行役在战场，相见未有期。握手一长叹，泪为生别滋。努力爱春华，莫忘欢乐时。生当复来归，死当长相思。
夏意::苏舜钦::别院深深夏席清，石榴开遍透帘明。树阴满地日当午，梦觉流莺时一声。
满江红·翠幕深庭::吴文英::翠幕深庭，露红晚、闲花自发。春不断、亭台成趣，翠阴蒙密。紫燕雏飞帘额静，金鳞影转池心阔。有花香、竹色赋闲情，供吟笔。闲问字，评风月。时载酒，调冰雪。似初秋入夜，浅凉欺葛。人境不教车马近，醉乡莫放笙歌歇。倩双成、一曲紫云回，红莲折。
金缕曲二首::顾贞观::寄吴汉槎宁古塔，以词代书，丙辰冬，寓京师千佛寺，冰雪中作。季子平安否？便归来，平生万事，那堪回首！行路悠悠谁慰藉，母老家贫子幼。记不起，从前杯酒。魑魅搏人应见惯，总输他，覆雨翻云手，冰与雪，周旋久。泪痕莫滴牛衣透，数天涯，依然骨肉，几家能够？比似红颜多命薄，更不如今还有。只绝塞，苦寒难受。廿载包胥承一诺，盼乌头马角终相救。置此札，君怀袖。我亦飘零久！十年来，深恩负尽，死生师友。宿昔齐名非忝窃，只看杜陵消瘦，曾不减，夜郎僝僽，薄命长辞知己别，问人生到此凄凉否？千万恨，为君剖。兄生辛未吾丁丑，共此时，冰霜摧折，早衰蒲柳。诗赋从今须少作，留取心魂相守。但愿得，河清人寿！归日急翻行戍稿，把空名料理传身后。言不尽，观顿首。
为徐敬业讨武曌檄 / 代李敬业讨武曌檄::骆宾王::伪临朝武氏者，性非和顺，地实寒微。昔充太宗下陈，曾以更衣入侍。洎乎晚节，秽乱春宫。潜隐先帝之私，阴图后房之嬖。入门见嫉，蛾眉不肯让人；掩袖工谗，狐媚偏能惑主。践元后于翚翟，陷吾君于聚麀。加以虺蜴为心，豺狼成性，近狎邪僻，残害忠良，杀姊屠兄，弑君鸩母。人神之所同嫉，天地之所不容。犹复包藏祸心，窥窃神器。君之爱子，幽之于别宫；贼之宗盟，委之以重任。呜呼！霍子孟之不作，朱虚侯之已亡。燕啄皇孙，知汉祚之将尽；龙漦帝后，识夏庭之遽衰。敬业皇唐旧臣，公侯冢子。奉先帝之成业，荷本朝之厚恩。宋微子之兴悲，良有以也；袁君山之流涕，岂徒然哉！是用气愤风云，志安社稷。因天下之失望，顺宇内之推心，爰举义旗，以清妖孽。南连百越，北尽三河，铁骑成群，玉轴相接。海陵红粟，仓储之积靡穷；江浦黄旗，匡复之功何远？班声动而北风起，剑气冲而南斗平。喑呜则山岳崩颓，叱吒则风云变色。以此制敌，何敌不摧；以此图功，何功不克！公等或家传汉爵，或地协周亲，或膺重寄于爪牙，或受顾命于宣室。言犹在耳，忠岂忘心？一抔之土未干，六尺之孤何托？倘能转祸为福，送往事居，共立勤王之勋，无废旧君之命，凡诸爵赏，同指山河。若其眷恋穷城，徘徊歧路，坐昧先几之兆，必贻后至之诛。请看今日之域中，竟是谁家之天下！移檄州郡，咸使知闻。
谏逐客书::李斯::臣闻吏议逐客，窃以为过矣。昔穆公求士，西取由余于戎，东得百里奚于宛，迎蹇叔于宋，来邳豹、公孙支于晋。此五子者，不产于秦，而穆公用之，并国二十，遂霸西戎。孝公用商鞅之法，移风易俗，民以殷盛，国以富强，百姓乐用，诸侯亲服，获楚、魏之师，举地千里，至今治强。惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之纵，使之西面事秦，功施到今。昭王得范雎，废穰侯，逐华阳，强公室，杜私门，蚕食诸侯，使秦成帝业。此四君者，皆以客之功。由此观之，客何负于秦哉！向使四君却客而不内，疏士而不用，是使国无富利之实，而秦无强大之名也。今陛下致昆山之玉，有随和之宝，垂明月之珠，服太阿之剑，乘纤离之马，建翠凤之旗，树灵鼍之鼓。此数宝者，秦不生一焉，而陛下说之，何也？必秦国之所生然后可，则是夜光之璧，不饰朝廷；犀象之器，不为玩好；郑、卫之女不充后宫，而骏良駃騠不实外厩，江南金锡不为用，西蜀丹青不为采。所以饰后宫，充下陈，娱心意，说耳目者，必出于秦然后可，则是宛珠之簪，傅玑之珥，阿缟之衣，锦绣之饰不进于前，而随俗雅化，佳冶窈窕，赵女不立于侧也。夫击瓮叩缶弹筝搏髀，而歌呼呜呜快耳者，真秦之声也；《郑》、《卫》、《桑间》，《韶》、《虞》、《武》、《象》者，异国之乐也。今弃击瓮叩缶而就《郑》、《卫》，退弹筝而取《昭》、《虞》，若是者何也？快意当前，适观而已矣。今取人则不然。不问可否，不论曲直，非秦者去，为客者逐。然则是所重者在乎色乐珠玉，而所轻者在乎人民也。此非所以跨海内、制诸侯之术也。臣闻地广者粟多，国大者人众，兵强则士勇。是以泰山不让土壤，故能成其大；河海不择细流，故能就其深；王者不却众庶，故能明其德。是以地无四方，民无异国，四时充美，鬼神降福，此五帝三王之所以无敌也。今乃弃黔首以资敌国，却宾客以业诸侯，使天下之士退而不敢西向，裹足不入秦，此所谓“借寇兵而赍盗粮”者也。夫物不产于秦，可宝者多；士不产于秦，而愿忠者众。今逐客以资敌国，损民以益雠，内自虚而外树怨于诸侯，求国无危，不可得也。
咏牡丹::陈与义::一自胡尘入汉关，十年伊洛路漫漫。青墩溪畔龙钟客，独立东风看牡丹。
凤凰台上忆吹箫·香冷金猊::李清照::香冷金猊，被翻红浪，起来慵自梳头。任宝奁尘满，日上帘钩。生怕离怀别苦，多少事、欲说还休。新来瘦，非干病酒，不是悲秋。休休，这回去也，千万遍《阳关》，也则难留。念武陵人远，烟锁秦楼。惟有楼前流水，应念我、终日凝眸。凝眸处，从今又添，一段新愁。香冷金猊，被翻红浪，起来人未梳头。任宝奁闲掩，日上帘钩。生怕闲愁暗恨，多少事、欲说还休。今年瘦，非干病酒，不是悲秋。明朝，者回去也，千万遍阳关，也即难留。念武陵春晚，云锁重楼。记取楼前绿水，应念我、终日凝眸。凝眸处，从今更数，几段新愁。
端居::李商隐::远书归梦两悠悠，只有空床敌素秋。阶下青苔与红树，雨中寥落月中愁。
采桑子·时光只解催人老::晏殊::时光只解催人老，不信多情，长恨离亭，泪滴春衫酒易醒。梧桐昨夜西风急，淡月胧明，好梦频惊，何处高楼雁一声？
清平乐·雨晴烟晚::冯延巳::雨晴烟晚。绿水新池满。双燕飞来垂柳院，小阁画帘高卷。黄昏独倚朱阑。西南新月眉弯。砌下落花风起，罗衣特地春寒。
闻武均州报已复西京::陆游::白发将军亦壮哉，西京昨夜捷书来。胡儿敢作千年计，天意宁知一日回。列圣仁恩深雨露，中兴赦令疾风雷。悬知寒食朝陵使，驿路梨花处处开。
春寒::陈与义::二月巴陵日日风，春寒未了怯园公。海棠不惜胭脂色，独立蒙蒙细雨中。
潍县署中画竹呈年伯包大丞括 / 墨竹图题诗::郑燮::衙斋卧听萧萧竹，疑是民间疾苦声。些小吾曹州县吏，一枝一叶总关情。
红梅::王十朋::桃李莫相妒，夭姿元不同。犹余雪霜态，未肯十分红。
池州翠微亭::岳飞::经年尘土满征衣，特特寻芳上翠微。好水好山看不足，马蹄催趁月明归。
采桑子·荷花开后西湖好::欧阳修::荷花开后西湖好，载酒来时。不用旌旗，前后红幢绿盖随。画船撑入花深处，香泛金卮。烟雨微微，一片笙歌醉里归。
苦昼短::李贺::飞光飞光，劝尔一杯酒。吾不识青天高，黄地厚。唯见月寒日暖，来煎人寿。食熊则肥，食蛙则瘦。神君何在？太一安有？天东有若木，下置衔烛龙。吾将斩龙足，嚼龙肉，使之朝不得回，夜不得伏。自然老者不死，少者不哭。何为服黄金、吞白玉？谁似任公子，云中骑碧驴？刘彻茂陵多滞骨，嬴政梓棺费鲍鱼。
长安清明::韦庄::蚤是伤春梦雨天，可堪芳草更芊芊。内官初赐清明火，上相闲分白打钱。紫陌乱嘶红叱拨，绿杨高映画秋千。游人记得承平事，暗喜风光似昔年。
城南::曾巩::雨过横塘水满堤，乱山高下路东西。一番桃李花开尽，惟有青青草色齐。
听筝::李端::鸣筝金粟柱，素手玉房前。欲得周郎顾，时时误拂弦。
江城子::秦观::清明天气醉游郎。莺儿狂。燕儿狂。翠盖红缨，道上往来忙。记得相逢垂柳下，雕玉珮，缕金裳。春光还是旧春光。桃花香。李花香。浅白深红，一一斗新妆。惆怅惜花人不见，歌一阕，泪千行。
早梅::柳宗元::早梅发高树，迥映楚天碧。朔吹飘夜香，繁霜滋晓白。欲为万里赠，杳杳山水隔。寒英坐销落，何用慰远客。
阁夜::杜甫::岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭几家闻战伐，夷歌数处起渔樵。卧龙跃马终黄土，人事依依漫寂寥。岁暮阴阳催短景，天涯霜雪霁寒宵。五更鼓角声悲壮，三峡星河影动摇。野哭千家闻战伐，夷歌数处起渔樵。卧龙跃马终黄土，人事音书漫寂寥。
春中喜王九相寻 / 晚春::孟浩然::二月湖水清，家家春鸟鸣。林花扫更落，径草踏还生。酒伴来相命，开尊共解酲。当杯已入手，歌妓莫停声。
卜居::屈原::屈原既放，三年不得复见。竭知尽忠而蔽障于谗。心烦虑乱，不知所从。乃往见太卜郑詹尹曰：“余有所疑，愿因先生决之。”詹尹乃端策拂龟，曰：“君将何以教之？”屈原曰：“吾宁悃悃款款，朴以忠乎，将送往劳来，斯无穷乎？“宁诛锄草茅以力耕乎，将游大人以成名乎？宁正言不讳以危身乎，将从俗富贵以偷生乎？宁超然高举以保真乎，将哫訾栗斯，喔咿儒儿，以事妇人乎？宁廉洁正直以自清乎，将突梯滑稽，如脂如韦，以洁楹乎？“宁昂昂若千里之驹乎，将泛泛若水中之凫，与波上下，偷以全吾躯乎？宁与骐骥亢轭乎，将随驽马之迹乎？宁与黄鹄比翼乎，将与鸡鹜争食乎？“此孰吉孰凶？何去何从？“世溷浊而不清：蝉翼为重，千钧为轻；黄钟毁弃，瓦釜雷鸣；谗人高张，贤士无名。吁嗟默默兮，谁知吾之廉贞！”詹尹乃释策而谢曰：“夫尺有所短，寸有所长；物有所不足，智有所不明；数有所不逮，神有所不通。用君之心，行君之意。龟策诚不能知此事。”
采桑子·九日::纳兰性德::深秋绝塞谁相忆，木叶萧萧。乡路迢迢。六曲屏山和梦遥。佳时倍惜风光别，不为登高。只觉魂销。南雁归时更寂寥。
梦江南·兰烬落::皇甫松::兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。
谢亭送别::许浑::劳歌一曲解行舟，红叶青山水急流。日暮酒醒人已远，满天风雨下西楼。
墨萱图·其一::王冕::灿灿萱草花，罗生北堂下。南风吹其心，摇摇为谁吐？慈母倚门情，游子行路苦。甘旨日以疏，音问日以阻。举头望云林，愧听慧鸟语。
梦江南·兰烬落::皇甫松::兰烬落，屏上暗红蕉。闲梦江南梅熟日，夜船吹笛雨萧萧。人语驿边桥。
清平乐·留人不住::晏几道::留人不住，醉解兰舟去。一棹碧涛春水路，过尽晓莺啼处。渡头杨柳青青，枝枝叶叶离情。此后锦书休寄，画楼云雨无凭。
鹧鸪天·陌上柔桑破嫩芽::辛弃疾::陌上柔桑破嫩芽，东邻蚕种已生些。平冈细草鸣黄犊，斜日寒林点暮鸦。山远近，路横斜，青旗沽酒有人家。城中桃李愁风雨，春在溪头荠菜花。
明月何皎皎::佚名::明月何皎皎，照我罗床帏。忧愁不能寐，揽衣起徘徊。客行虽云乐，不如早旋归。出户独彷徨，愁思当告谁！引领还入房，泪下沾裳衣。
早冬::白居易::十月江南天气好，可怜冬景似春华。霜轻未杀萋萋草，日暖初干漠漠沙。老柘叶黄如嫩树，寒樱枝白是狂花。此时却羡闲人醉，五马无由入酒家。
新年::贾岛::嗟以龙钟身，如何岁复新。石门思隐久，铜镜强窥频。花发新移树，心知故国春。谁能平此恨，岂是北宗人。
苏溪亭::戴叔伦::苏溪亭上草漫漫，谁倚东风十二阑。燕子不归春事晚，一汀烟雨杏花寒。
始得西山宴游记::柳宗元::自余为僇人，居是州，恒惴栗。其隟也，则施施而行，漫漫而游。日与其徒上高山，入深林，穷回溪，幽泉怪石，无远不到。到则披草而坐，倾壶而醉。醉则更相枕以卧，卧而梦。意有所极，梦亦同趣。觉而起，起而归；以为凡是州之山水有异态者，皆我有也，而未始知西山之怪特。今年九月二十八日，因坐法华西亭，望西山，始指异之。遂命仆人过湘江，缘染溪，斫榛莽，焚茅茷，穷山之高而止。攀援而登，箕踞而遨，则凡数州之土壤，皆在衽席之下。其高下之势，岈然洼然，若垤若穴，尺寸千里，攒蹙累积，莫得遁隐。萦青缭白，外与天际，四望如一。然后知是山之特立，不与培塿为类。悠悠乎与颢气俱，而莫得其涯；洋洋乎与造物者游，而不知其所穷。引觞满酌，颓然就醉，不知日之入。苍然暮色，自远而至，至无所见，而犹不欲归。心凝形释，与万化冥合。然后知吾向之未始游，游于是乎始。故为之文以志。是岁，元和四年也。
种树郭橐驼传::柳宗元::郭橐驼，不知始何名。病偻，隆然伏行，有类橐驼者，故乡人号之“驼”。驼闻之，曰：“甚善。名我固当。”因舍其名，亦自谓橐驼云。其乡曰丰乐乡，在长安西。驼业种树，凡长安豪富人为观游及卖果者，皆争迎取养。视驼所种树，或移徙，无不活，且硕茂，早实以蕃。他植者虽窥伺效慕，莫能如也。有问之，对曰：“橐驼非能使木寿且孳也，能顺木之天，以致其性焉尔。凡植木之性，其本欲舒，其培欲平，其土欲故，其筑欲密。既然已，勿动勿虑，去不复顾。其莳也若子，其置也若弃，则其天者全而其性得矣。故吾不害其长而已，非有能硕茂之也；不抑耗其实而已，非有能早而蕃之也。他植者则不然，根拳而土易，其培之也，若不过焉则不及。苟有能反是者，则又爱之太恩，忧之太勤，旦视而暮抚，已去而复顾，甚者爪其肤以验其生枯，摇其本以观其疏密，而木之性日以离矣。虽曰爱之，其实害之；虽曰忧之，其实仇之，故不我若也。吾又何能为哉！”问者曰：“以子之道，移之官理，可乎？”驼曰：“我知种树而已，官理，非吾业也。然吾居乡，见长人者好烦其令，若甚怜焉，而卒以祸。旦暮吏来而呼曰：‘官命促尔耕，勖尔植，督尔获，早缫而绪，早织而缕，字而幼孩，遂而鸡豚。’鸣鼓而聚之，击木而召之。吾小人辍飧饔以劳吏者，且不得暇，又何以蕃吾生而安吾性耶？故病且怠。若是，则与吾业者其亦有类乎？”问者曰：“嘻，不亦善夫！吾问养树，得养人术。”传其事以为官戒。
村行::王禹偁::马穿山径菊初黄，信马悠悠野兴长。万壑有声含晚籁，数峰无语立斜阳。棠梨叶落胭脂色，荞麦花开白雪香。何事吟余忽惆怅，村桥原树似吾乡。
金谷园::杜牧::繁华事散逐香尘，流水无情草自春。日暮东风怨啼鸟，落花犹似坠楼人。
长相思·其二::李白::日色欲尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然。忆君迢迢隔青天，昔日横波目，今作流泪泉。不信妾断肠，归来看取明镜前。
题张十一旅舍三咏榴花 / 题榴花::韩愈::五月榴花照眼明，枝间时见子初成。可怜此地无车马，颠倒青苔落绛英。
采桑子·明月多情应笑我::纳兰性德::明月多情应笑我，笑我如今。辜负春心，独自闲行独自吟。近来怕说当时事，结遍兰襟。月浅灯深，梦里云归何处寻。
嫦娥奔月 / 嫦娥飞天::刘安 撰::昔者，羿狩猎山中，遇姮娥于月桂树下。遂以月桂为证，成天作之合。逮至尧之时，十日并出。焦禾稼，杀草木，而民无所食。猰貐、凿齿、九婴、大风、封豖希、修蛇皆为民害。尧乃使羿诛凿齿于畴华之野，杀九婴于凶水之上，缴大风于青丘之泽，上射十日而下杀猰貐，断修蛇于洞庭，擒封豨于桑林。万民皆喜，置尧以为天子。羿请不死之药于西王母，托与姮娥。逢蒙往而窃之，窃之不成，欲加害姮娥。娥无以为计，吞不死药以升天。然不忍离羿而去，滞留月宫。广寒寂寥，怅然有丧，无以继之，遂催吴刚伐桂，玉兔捣药，欲配飞升之药，重回人间焉。羿闻娥奔月而去，痛不欲生。月母感念其诚，允娥于月圆之日与羿会于月桂之下。民间有闻其窃窃私语者众焉。
天问::屈原::曰：遂古之初，谁传道之？上下未形，何由考之？冥昭瞢暗，谁能极之？冯翼惟象，何以识之？明明暗暗，惟时何为？阴阳三合，何本何化？圜则九重，孰营度之？惟兹何功，孰初作之？斡维焉系，天极焉加？八柱何当，东南何亏？九天之际，安放安属？隅隈多有，谁知其数？天何所沓？十二焉分？日月安属？列星安陈？出自汤谷，次于蒙汜。自明及晦，所行几里？夜光何德，死则又育？厥利维何，而顾菟在腹？女岐无合，夫焉取九子？伯强何处？惠气安在？何阖而晦？何开而明？角宿未旦，曜灵安藏？不任汩鸿，师何以尚之？佥曰“何忧，何不课而行之？”鸱龟曳衔，鲧何听焉？顺欲成功，帝何刑焉？永遏在羽山，夫何三年不施？伯禹愎鲧，夫何以变化？纂就前绪，遂成考功。何续初继业，而厥谋不同？洪泉极深，何以窴之？地方九则，何以坟之？河海应龙？何尽何历？鲧何所营？禹何所成？康回冯怒，墬何故以东南倾？九州安错？川谷何洿？东流不溢，孰知其故？东西南北，其修孰多？南北顺椭，其衍几何？昆仑悬圃，其尻安在？增城九重，其高几里？四方之门，其谁从焉？西北辟启，何气通焉？日安不到？烛龙何照？羲和之未扬，若华何光？何所冬暖？何所夏寒？焉有石林？何兽能言？焉有虬龙，负熊以游？雄虺九首，鯈忽焉在？何所不死？长人何守？靡蓱九衢，枲华安居？灵蛇吞象，厥大何如？黑水玄趾，三危安在？延年不死，寿何所止？鲮鱼何所？鬿堆焉处？羿焉彃日？乌焉解羽？禹之力献功，降省下土四方。焉得彼嵞山女，而通之於台桑？闵妃匹合，厥身是继。胡维嗜不同味，而快鼌饱？启代益作后，卒然离蠥。何启惟忧，而能拘是达？皆归射鞫，而无害厥躬。何后益作革，而禹播降？启棘宾商，《九辨》《九歌》。何勤子屠母，而死分竟地？帝降夷羿，革孽夏民。胡射夫河伯，而妻彼雒嫔？冯珧利决，封豨是射。何献蒸肉之膏，而后帝不若？浞娶纯狐，眩妻爰谋。何羿之射革，而交吞揆之？阻穷西征，岩何越焉？化而为黄熊，巫何活焉？咸播秬黍，莆雚是营。何由并投，而鲧疾修盈？白蜺婴茀，胡为此堂？安得夫良药，不能固臧？天式从横，阳离爰死。大鸟何鸣，夫焉丧厥体？蓱号起雨，何以兴之？撰体协胁，鹿何膺之？鳌戴山抃，何以安之？释舟陵行，何之迁之？惟浇在户，何求于嫂？何少康逐犬，而颠陨厥首？女歧缝裳，而馆同爰止。何颠易厥首，而亲以逢殆？汤谋易旅，何以厚之？覆舟斟寻，何道取之？桀伐蒙山，何所得焉？妺嬉何肆，汤何殛焉？舜闵在家，父何以鳏？尧不姚告，二女何亲？厥萌在初，何所亿焉？璜台十成，谁所极焉？登立为帝，孰道尚之？女娲有体，孰制匠之？舜服厥弟，终然为害。何肆犬豕，而厥身不危败？吴获迄古，南岳是止。孰期去斯，得两男子？缘鹄饰玉，后帝是飨。何承谋夏桀，终以灭丧？帝乃降观，下逢伊挚。何条放致罚，而黎服大说？简狄在台，喾何宜？玄鸟致贻，女何喜？该秉季德，厥父是臧。胡终弊于有扈，牧夫牛羊？干协时舞，何以怀之？平胁曼肤，何以肥之？有扈牧竖，云何而逢？击床先出，其命何从？恒秉季德，焉得夫朴牛？何往营班禄，不但还来？昏微循迹，有狄不宁。何繁鸟萃棘，负子肆情？眩弟并淫，危害厥兄。何变化以作诈，而后嗣逢长？成汤东巡，有莘爰极。何乞彼小臣，而吉妃是得？水滨之木，得彼小子。夫何恶之，媵有莘之妇？汤出重泉，夫何辠尤？不胜心伐帝，夫谁使挑之？会朝争盟，何践吾期？苍鸟群飞，孰使萃之？列击纣躬，叔旦不嘉。何亲揆发足，周之命以咨嗟？授殷天下，其位安施？反成乃亡，其罪伊何？争遣伐器，何以行之？并驱击翼，何以将之？昭后成游，南土爰底。厥利惟何，逢彼白雉？穆王巧梅，夫何为周流？环理天下，夫何索求？妖夫曳炫，何号于市？周幽谁诛？焉得夫褒姒？天命反侧，何罚何佑？齐桓九会，卒然身杀。彼王纣之躬，孰使乱惑？何恶辅弼，谗谄是服？比干何逆，而抑沈之？雷开阿顺，而赐封之？何圣人之一德，卒其异方？梅伯受醢，箕子详狂？稷维元子，帝何竺之？投之于冰上，鸟何燠之？何冯弓挟矢，殊能将之？既惊帝切激，何逢长之？伯昌号衰，秉鞭作牧。何令彻彼岐社，命有殷国？迁藏就岐，何能依？殷有惑妇，何所讥？受赐兹醢，西伯上告。何亲就上帝罚，殷之命以不救？师望在肆，昌何识？鼓刀扬声，后何喜？武发杀殷，何所悒？载尸集战，何所急？伯林雉经，维其何故？何感天抑墬，夫谁畏惧？皇天集命，惟何戒之？受礼天下，又使至代之？初汤臣挚，后兹承辅。何卒官汤，尊食宗绪？勋阖梦生，少离散亡。何壮武历，能流厥严？彭铿斟雉，帝何飨？受寿永多，夫何久长？中央共牧，后何怒？蜂蛾微命，力何固？惊女采薇，鹿何佑？北至回水，萃何喜？兄有噬犬，弟何欲？易之以百两，卒无禄？薄暮雷电，归何忧？厥严不奉，帝何求？伏匿穴处，爰何云？荆勋作师，夫何长？悟过改更，我又何言？吴光争国，久余是胜。何环穿自闾社丘陵，爰出子文？吾告堵敖以不长。何试上自予，忠名弥彰？
绝句·书当快意读易尽::陈师道::书当快意读易尽，客有可人期不来。世事相违每如此，好怀百岁几回开？
清平调·名花倾国两相欢::李白::名花倾国两相欢，常得君王带笑看。解释春风无限恨，沉香亭北倚栏杆。
念奴娇·春情::李清照::萧条庭院，又斜风细雨，重门须闭。宠柳娇花寒食近，种种恼人天气。险韵诗成，扶头酒醒，别是闲滋味。征鸿过尽，万千心事难寄。楼上几日春寒，帘垂四面，玉阑干慵倚。被冷香消新梦觉，不许愁人不起。清露晨流，新桐初引，多少游春意。日高烟敛，更看今日晴未。
遗爱寺::白居易::弄石临溪坐，寻花绕寺行。时时闻鸟语，处处是泉声。
商颂·玄鸟::佚名::天命玄鸟，降而生商，宅殷土芒芒。古帝命武汤，正域彼四方。方命厥后，奄有九有。商之先后，受命不殆，在武丁孙子。武丁孙子，武王靡不胜。龙旂十乘，大糦是承。邦畿千里，维民所止，肇域彼四海。四海来假，来假祁祁。景员维河。殷受命咸宜，百禄是何。
苦寒行::曹操::北上太行山，艰哉何巍巍！羊肠坂诘屈，车轮为之摧。树木何萧瑟，北风声正悲。熊罴对我蹲，虎豹夹路啼。溪谷少人民，雪落何霏霏！延颈长叹息，远行多所怀。我心何怫郁，思欲一东归。水深桥梁绝，中路正徘徊。迷惑失故路，薄暮无宿栖。行行日已远，人马同时饥。担囊行取薪，斧冰持作糜。悲彼《东山》诗，悠悠使我哀。
山中与幽人对酌::李白::两人对酌山花开，一杯一杯复一杯。我醉欲眠卿且去，明朝有意抱琴来。
断句::苏麟::近水楼台先得月，向阳花木易为春。
夜夜曲::沈约::河汉纵且横，北斗横复直。星汉空如此，宁知心有忆？孤灯暧不明，寒机晓犹织。零泪向谁道，鸡鸣徒叹息。
牧童诗::黄庭坚::骑牛远远过前村，短笛横吹隔陇闻。多少长安名利客，机关用尽不如君。
又呈吴郎::杜甫::堂前扑枣任西邻，无食无儿一妇人。不为困穷宁有此？只缘恐惧转须亲。即防远客虽多事，便插疏篱却甚真。已诉征求贫到骨，正思戎马泪盈巾。
春宫曲::王昌龄::昨夜风开露井桃，未央前殿月轮高。平阳歌舞新承宠，帘外春寒赐锦袍。
春雨::李商隐::怅卧新春白袷衣，白门寥落意多违。红楼隔雨相望冷，珠箔飘灯独自归。远路应悲春晼晚，残霄犹得梦依稀。玉珰缄札何由达，万里云罗一雁飞。
观游鱼::白居易::绕池闲步看鱼游，正值儿童弄钓舟。一种爱鱼心各异，我来施食尔垂钩。
天末怀李白::杜甫::凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。
病梅馆记::龚自珍::江宁之龙蟠，苏州之邓尉，杭州之西溪，皆产梅。或曰：“梅以曲为美，直则无姿；以欹为美，正则无景；以疏为美，密则无态。”固也。此文人画士，心知其意，未可明诏大号以绳天下之梅也；又不可以使天下之民斫直，删密，锄正，以夭梅病梅为业以求钱也。梅之欹之疏之曲，又非蠢蠢求钱之民能以其智力为也。有以文人画士孤癖之隐明告鬻梅者，斫其正，养其旁条，删其密，夭其稚枝，锄其直，遏其生气，以求重价，而江浙之梅皆病。文人画士之祸之烈至此哉！予购三百盆，皆病者，无一完者。既泣之三日，乃誓疗之：纵之顺之，毁其盆，悉埋于地，解其棕缚；以五年为期，必复之全之。予本非文人画士，甘受诟厉，辟病梅之馆以贮之。呜呼！安得使予多暇日，又多闲田，以广贮江宁、杭州、苏州之病梅，穷予生之光阴以疗梅也哉！
行路难·其三::李白::有耳莫洗颍川水，有口莫食首阳蕨。含光混世贵无名，何用孤高比云月？吾观自古贤达人，功成不退皆殒身。子胥既弃吴江上，屈原终投湘水滨。陆机雄才岂自保？李斯税驾苦不早。华亭鹤唳讵可闻？上蔡苍鹰何足道？君不见吴中张翰称达生，秋风忽忆江东行。且乐生前一杯酒，何须身后千载名？
满庭芳·蜗角虚名::苏轼::蜗角虚名，蝇头微利，算来著甚干忙。事皆前定，谁弱又谁强。且趁闲身未老，尽放我、些子疏狂。百年里，浑教是醉，三万六千场。思量。能几许，忧愁风雨，一半相妨，又何须，抵死说短论长。幸对清风皓月，苔茵展、云幕高张。江南好，千钟美酒，一曲满庭芳。
杀驼破瓮::伽腽肭::昔有一人，于瓮中盛谷。骆驼入瓮食谷，首不得出。主人以为忧，无计可施。有一老人来语之，曰：“汝莫忧，吾有以教汝出。”主人亟问：“法何？”老人曰：“汝当斩驼头，自当出之。”主人以为妙，即依其语，以刀斩驼头。既杀驼，而复破瓮，如此痴人，为世人所笑。昔有一人，先瓮中盛谷。骆驼入头瓮中食谷，首不得出。既不得出，其人以为忧。有一老人来语之曰：“汝莫愁，吾教汝出，女当斩头，自能出之。”即用其语，以刀斩头。既杀驼，而复破瓮，如此痴人，世人所笑。曩有一人，先瓮中盛谷。骆驼入头瓮中食谷，首不得出。既不得出，其人患之。有一老父来语之曰：“女莫愁，吾教女出，女当斩头，自能出之。”即用其语，以刀斩头。既杀驼，复破瓮，如此痴人，世人所笑。
师旷撞晋平公::韩非::晋平公与群臣饮，饮酣，乃喟然叹曰：“莫乐为人君！惟其言而莫之违。”师旷侍坐于前，援琴撞之。公被衽而避，琴坏于壁。公曰：“太师谁撞？”师旷曰：“今者有小人言于侧者，故撞之。”公曰：“寡人也。”师旷曰：“哑！是非君人者之言也。”左右请除之。公曰：“释之，以为寡人戒。”
捣练子令·深院静::李煜::深院静，小庭空，断续寒砧断续风。无奈夜长人不寐，数声和月到帘栊。
再游玄都观::刘禹锡::百亩庭中半是苔，桃花净尽菜花开。种桃道士归何处，前度刘郎今又来。
国风·豳风·七月::佚名::七月流火，九月授衣。一之日觱发，二之日栗烈。无衣无褐，何以卒岁。三之日于耜，四之日举趾。同我妇子，馌彼南亩，田畯至喜。七月流火，九月授衣。春日载阳，有鸣仓庚。女执懿筐，遵彼微行，爰求柔桑。春日迟迟，采蘩祁祁。女心伤悲，殆及公子同归。七月流火，八月萑苇。蚕月条桑，取彼斧斨，以伐远扬，猗彼女桑。七月鸣鵙，八月载绩。载玄载黄，我朱孔阳，为公子裳。四月秀葽，五月鸣蜩。八月其获，十月陨箨。一之日于貉，取彼狐狸，为公子裘。二之日其同，载缵武功，言私其豵，献豜于公。五月斯螽动股，六月莎鸡振羽，七月在野，八月在宇，九月在户，十月蟋蟀入我床下。穹窒熏鼠，塞向墐户。嗟我妇子，曰为改岁，入此室处。六月食郁及薁，七月亨葵及菽，八月剥枣，十月获稻，为此春酒，以介眉寿。七月食瓜，八月断壶，九月叔苴，采荼薪樗，食我农夫。九月筑场圃，十月纳禾稼。黍稷重穋，禾麻菽麦。嗟我农夫，我稼既同，上入执宫功。昼尔于茅，宵尔索綯。亟其乘屋，其始播百谷。二之日凿冰冲冲，三之日纳于凌阴。四之日其蚤，献羔祭韭。九月肃霜，十月涤场。朋酒斯飨，曰杀羔羊。跻彼公堂，称彼兕觥，万寿无疆。
杂诗七首·其四::曹植::南国有佳人，容华若桃李。朝游江北岸，夕宿潇湘沚。时俗薄朱颜，谁为发皓齿？俯仰岁将暮，荣耀难久恃。
生年不满百::佚名::生年不满百，常怀千岁忧。昼短苦夜长，何不秉烛游！为乐当及时，何能待来兹？愚者爱惜费，但为後世嗤。仙人王子乔，难可与等期。
蝉::李商隐::本以高难饱，徒劳恨费声。五更疏欲断，一树碧无情。薄宦梗犹泛，故园芜已平。烦君最相警，我亦举家清。
登徒子好色赋::宋玉::大夫登徒子侍于楚王，短宋玉曰："玉为人体貌闲丽，口多微辞，又性好色。愿王勿与出入后宫。"王以登徒子之言问宋玉。玉曰："体貌闲丽，所受于天也；口多微辞，所学于师也；至于好色，臣无有也。"王曰："子不好色，亦有说乎？有说则止，无说则退。"玉曰："天下之佳人莫若楚国，楚国之丽者莫若臣里，臣里之美者莫若臣东家之子。东家之子，增之一分则太长，减之一分则太短；著粉则太白，施朱则太赤；眉如翠羽，肌如白雪；腰如束素，齿如含贝；嫣然一笑，惑阳城，迷下蔡。然此女登墙窥臣三年，至今未许也。登徒子则不然：其妻蓬头挛耳，齞唇历齿，旁行踽偻，又疥且痔。登徒子悦之，使有五子。王孰察之，谁为好色者矣。"是时，秦章华大夫在侧，因进而称曰："今夫宋玉盛称邻之女，以为美色，愚乱之邪；臣自以为守德，谓不如彼矣。且夫南楚穷巷之妾，焉足为大王言乎?若臣之陋，目所曾睹者，未敢云也。"王曰："试为寡人说之。"大夫曰："唯唯。臣少曾远游，周览九土，足历五都。出咸阳、熙邯郸，从容郑、卫、溱、洧之间。是时向春之末，迎夏之阳，鸧鹒喈喈，群女出桑。此郊之姝，华色含光，体美容冶，不待饰装。臣观其丽者，因称诗曰：'遵大路兮揽子祛'。赠以芳华辞甚妙。于是处子怳若有望而不来，忽若有来而不见。意密体疏，俯仰异观；含喜微笑，窃视流眄。复称诗曰：'寐春风兮发鲜荣，洁斋俟兮惠音声，赠我如此兮不如无生。'因迁延而辞避。盖徒以微辞相感动。精神相依凭；目欲其颜，心顾其义，扬《诗》守礼，终不过差，故足称也。"于是楚王称善，宋玉遂不退。
绝句四首::杜甫::堂西长笋别开门，堑北行椒却背村。梅熟许同朱老吃，松高拟对阮生论。欲作鱼梁云复湍，因惊四月雨声寒。青溪先有蛟龙窟，竹石如山不敢安。两个黄鹂鸣翠柳，一行白鹭上青天。窗含西岭千秋雪，门泊东吴万里船。药条药甲润青青，色过棕亭入草亭。苗满空山惭取誉，根居隙地怯成形。
上堂开示颂::黄蘖禅师::尘劳迥脱事非常，紧把绳头做一场。不经一番寒彻骨，怎得梅花扑鼻香。
春愁::丘逢甲::春愁难遣强看山，往事惊心泪欲潸。四百万人同一哭，去年今日割台湾。
摊破浣溪沙·菡萏香销翠叶残::李璟::菡萏香销翠叶残，西风愁起绿波间。还与韶光共憔悴，不堪看。细雨梦回鸡塞远，小楼吹彻玉笙寒。多少泪珠何限恨，倚栏干。
七哀诗三首·其一::王粲::西京乱无象，豺虎方遘患。复弃中国去，委身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。“未知身死处，何能两相完？”驱马弃之去，不忍听此言。南登霸陵岸，回首望长安，悟彼下泉人，喟然伤心肝。
水调歌头·金山观月::张孝祥::江山自雄丽，风露与高寒。寄声月姊，借我玉鉴此中看。幽壑鱼龙悲啸，倒影星辰摇动，海气夜漫漫。涌起白银阙，危驻紫金山。表独立，飞霞佩，切云冠。漱冰濯雪，眇视万里一毫端。回首三山何处，闻道群仙笑我，要我欲俱还。挥手从此去，翳凤更骖鸾。
鹧鸪天·重过阊门万事非::贺铸::重过阊门万事非。同来何事不同归。梧桐半死清霜后，头白鸳鸯失伴飞。原上草，露初晞。旧栖新垅两依依。空床卧听南窗雨，谁复挑灯夜补衣。
水调歌头·游览::黄庭坚::瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露湿人衣。坐玉石，倚玉枕，拂金徽。谪仙何处？无人伴我白螺杯。我为灵芝仙草，不为朱唇丹脸，长啸亦何为？醉舞下山去，明月逐人归。
庭中有奇树::佚名::庭中有奇树，绿叶发华滋。攀条折其荣，将以遗所思。馨香盈怀袖，路远莫致之。此物何足贵，但感别经时。
古怨别::孟郊::飒飒秋风生，愁人怨离别。含情两相向，欲语气先咽。心曲千万端，悲来却难说。别后唯所思，天涯共明月。
地震::蒲松龄::康熙七年六月十七日戌刻，地大震。余适客稷下，方与表兄李笃之对烛饮。忽闻有声如雷，自东南来，向西北去。众骇异，不解其故。俄而几案摆簸，酒杯倾覆；屋梁椽柱，错折有声。相顾失色。久之，方知地震，各疾趋出。见楼阁房舍，仆而复起；墙倾屋塌之声，与儿啼女号，喧如鼎沸。人眩晕不能立，坐地上，随地转侧。河水倾泼丈余，鸡鸣犬吠满城中。逾一时许，始稍定。视街上，则男女裸聚，竞相告语，并忘其未衣也。后闻某处井倾仄，不可汲；某家楼台南北易向；栖霞山裂；沂水陷穴，广数亩。此真非常之奇变也。
丰乐亭记::欧阳修::修既治滁之明年，夏，始饮滁水而甘。问诸滁人，得于州南百步之远。其上则丰山，耸然而特立；下则幽谷，窈然而深藏；中有清泉，滃然而仰出。俯仰左右，顾而乐之。于是疏泉凿石，辟地以为亭，而与滁人往游其间。滁于五代干戈之际，用武之地也。昔太祖皇帝，尝以周师破李景兵十五万于清流山下，生擒其皇甫辉、姚凤于滁东门之外，遂以平滁。修尝考其山川，按其图记，升高以望清流之关，欲求辉、凤就擒之所。而故老皆无在也，盖天下之平久矣。自唐失其政，海内分裂，豪杰并起而争，所在为敌国者，何可胜数？及宋受天命，圣人出而四海一。向之凭恃险阻，铲削消磨，百年之间，漠然徒见山高而水清。欲问其事，而遗老尽矣！今滁介江淮之间，舟车商贾、四方宾客之所不至，民生不见外事，而安于畎亩衣食，以乐生送死。而孰知上之功德，休养生息，涵煦于百年之深也。修之来此，乐其地僻而事简，又爱其俗之安闲。既得斯泉于山谷之间，乃日与滁人仰而望山，俯而听泉。掇幽芳而荫乔木，风霜冰雪，刻露清秀，四时之景，无不可爱。又幸其民乐其岁物之丰成，而喜与予游也。因为本其山川，道其风俗之美，使民知所以安此丰年之乐者，幸生无事之时也。夫宣上恩德，以与民共乐，刺史之事也。遂书以名其亭焉。
进学解::韩愈::国子先生晨入太学，招诸生立馆下，诲之曰：“业精于勤，荒于嬉；行成于思，毁于随。方今圣贤相逢，治具毕张。拔去凶邪，登崇畯良。占小善者率以录，名一艺者无不庸。爬罗剔抉，刮垢磨光。盖有幸而获选，孰云多而不扬？诸生业患不能精，无患有司之不明；行患不能成，无患有司之不公。”言未既，有笑于列者曰：“先生欺余哉！弟子事先生，于兹有年矣。先生口不绝吟于六艺之文，手不停披于百家之编。纪事者必提其要，纂言者必钩其玄。贪多务得，细大不捐。焚膏油以继晷，恒兀兀以穷年。先生之业，可谓勤矣。觝排异端，攘斥佛老。补苴罅漏，张皇幽眇。寻坠绪之茫茫，独旁搜而远绍。障百川而东之，回狂澜于既倒。先生之于儒，可谓有劳矣。沉浸醲郁，含英咀华，作为文章，其书满家。上规姚姒，浑浑无涯；周诰、殷《盘》，佶屈聱牙；《春秋》谨严，《左氏》浮夸；《易》奇而法，《诗》正而葩；下逮《庄》、《骚》，太史所录；子云，相如，同工异曲。先生之于文，可谓闳其中而肆其外矣。少始知学，勇于敢为；长通于方，左右具宜。先生之于为人，可谓成矣。然而公不见信于人，私不见助于友。跋前踬后，动辄得咎。暂为御史，遂窜南夷。三年博士，冗不见治。命与仇谋，取败几时。冬暖而儿号寒，年丰而妻啼饥。头童齿豁，竟死何裨。不知虑此，而反教人为？”先生曰：“吁，子来前！夫大木为杗，细木为桷，欂栌、侏儒，椳、闑、扂、楔，各得其宜，施以成室者，匠氏之工也。玉札、丹砂，赤箭、青芝，牛溲、马勃，败鼓之皮，俱收并蓄，待用无遗者，医师之良也。登明选公，杂进巧拙，纡馀为妍，卓荦为杰，校短量长，惟器是适者，宰相之方也。昔者孟轲好辩，孔道以明，辙环天下，卒老于行。荀卿守正，大论是弘，逃谗于楚，废死兰陵。是二儒者，吐辞为经，举足为法，绝类离伦，优入圣域，其遇于世何如也？今先生学虽勤而不繇其统，言虽多而不要其中，文虽奇而不济于用，行虽修而不显于众。犹且月费俸钱，岁靡廪粟；子不知耕，妇不知织；乘马从徒，安坐而食。踵常途之役役，窥陈编以盗窃。然而圣主不加诛，宰臣不见斥，兹非其幸欤？动而得谤，名亦随之。投闲置散，乃分之宜。若夫商财贿之有亡，计班资之崇庳，忘己量之所称，指前人之瑕疵，是所谓诘匠氏之不以杙为楹，而訾医师以昌阳引年，欲进其豨苓也。
对雪::高骈::六出飞花入户时，坐看青竹变琼枝。如今好上高楼望，盖尽人间恶路岐。
社日::王驾::鹅湖山下稻粱肥，豚栅鸡栖半掩扉。桑柘影斜春社散，家家扶得醉人归。
春题湖上::白居易::湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半勾留是此湖。
秋兴八首::杜甫::玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。夔府孤城落日斜，每依北斗望京华。听猿实下三声泪，奉使虚随八月槎。画省香炉违伏枕，山楼粉堞隐悲笳。请看石上藤萝月，已映洲前芦荻花。千家山郭静朝晖，日日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书驰。鱼龙寂寞秋江冷，故国平居有所思。蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐点朝班。瞿塘峡口曲江头，万里风烟接素秋。花萼夹城通御气，芙蓉小苑入边愁。珠帘绣柱围黄鹄，锦缆牙樯起白鸥。回首可怜歌舞地，秦中自古帝王州。昆明池水汉时功，武帝旌旗在眼中。织女机丝虚夜月，石鲸鳞甲动秋风。波漂菰米沉云黑，露冷莲房坠粉红。关塞极天惟鸟道，江湖满地一渔翁。昆吾御宿自逶迤，紫阁峰阴入渼陂。香稻啄馀鹦鹉粒，碧梧栖老凤凰枝。佳人拾翠春相问，仙侣同舟晚更移。彩笔昔曾干气象，白头吟望苦低垂。
孔子世家赞::司马迁::太史公曰：《诗》有之：“高山仰止，景行行止。”虽不能至，然心乡往之。余读孔氏书，想见其为人。适鲁，观仲尼庙堂车服礼器，诸生以时习礼其家，余祗回留之不能去云。天下君王至于贤人众矣，当时则荣，没则已焉。孔子布衣，传十余世，学者宗之。自天子王侯，中国言《六艺》者折中于夫子，可谓至圣矣！
无题·来是空言去绝踪::李商隐::来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重！
相思令·吴山青::林逋::吴山青，越山青，两岸青山相送迎，争忍有离情？君泪盈，妾泪盈，罗带同心结未成，江边潮已平。
于长安归还扬州九月九日行薇山亭赋韵 / 长安九日诗::江总::心逐南云逝，形随北雁来。故乡篱下菊，今日几花开。
落花::朱淑真::连理枝头花正开，妒花风雨便相催。愿教青帝常为主，莫遣纷纷点翠苔。
宿山寺::贾岛::众岫耸寒色，精庐向此分。流星透疏木，走月逆行云。绝顶人来少，高松鹤不群。一僧年八十，世事未曾闻。
闻雁::韦应物::故园渺何处，归思方悠哉。淮南秋雨夜，高斋闻雁来。
梦天::李贺::老兔寒蟾泣天色，云楼半开壁斜白。玉轮轧露湿团光，鸾珮相逢桂香陌。黄尘清水三山下，更变千年如走马。遥望齐州九点烟，一泓海水杯中泻。
陇西行::王维::十里一走马，五里一扬鞭。都护军书至，匈奴围酒泉。关山正飞雪，烽火断无烟。
归园田居·其四::陶渊明::久去山泽游，浪莽林野娱。试携子侄辈，披榛步荒墟。徘徊丘垄间，依依昔人居。井灶有遗处，桑竹残朽株。借问采薪者，此人皆焉如？薪者向我言，死没无复余。一世异朝市，此语真不虚。人生似幻化，终当归空无。
富春至严陵山水甚佳::纪昀::浓似春云淡似烟，参差绿到大江边。斜阳流水推篷坐，翠色随人欲上船。
西施::罗隐::家国兴亡自有时，吴人何苦怨西施。西施若解倾吴国，越国亡来又是谁。
摽有梅::佚名::摽有梅，其实七兮。求我庶士，迨其吉兮。摽有梅，其实三兮。求我庶士，迨其今兮。摽有梅，顷筐塈之。求我庶士，迨其谓之。
山中留客::张旭::山光物态弄春晖，莫为轻阴便拟归。纵使晴明无雨色，入云深处亦沾衣。
荷花::石涛::荷叶五寸荷花娇，贴波不碍画船摇；相到薰风四五月，也能遮却美人腰。
酌贪泉::吴隐之::古人云此水，一歃怀千金。试使夷齐饮，终当不易心。
汉宫春·梅::晁冲之::潇洒江梅，向竹梢疏处，横两三枝。东君也不爱惜，雪压霜欺。无情燕子，怕春寒、轻失花期。却是有，年年塞雁，归来曾见开时。清浅小溪如练，问玉堂何似，茅舍疏篱。伤心故人去后，冷落新诗。微云淡月，对江天、分付他谁。空自忆，清香未减，风流不在人知。
蝶恋花·送春::朱淑真::楼外垂杨千万缕。欲系青春，少住春还去。犹自风前飘柳絮。随春且看归何处。绿满山川闻杜宇。便做无情，莫也愁人苦。把酒送春春不语。黄昏却下潇潇雨。
少年游·并刀如水::周邦彦::并刀如水，吴盐胜雪，纤手破新橙。锦幄初温，兽烟不断，相对坐调笙。低声问向谁行宿，城上已三更。马滑霜浓，不如休去，直是少人行。
酬乐天咏老见示::刘禹锡::人谁不顾老，老去有谁怜。身瘦带频减，发稀冠自偏。废书缘惜眼，多灸为随年。经事还谙事，阅人如阅川。细思皆幸矣，下此便翛然。莫道桑榆晚，为霞尚满天。
浪淘沙令·伊吕两衰翁::王安石::伊吕两衰翁，历遍穷通。一为钓叟一耕佣。若使当时身不遇，老了英雄。汤武偶相逢，风虎云龙。兴王只在谈笑中。直至如今千载后，谁与争功！
夜雨::白居易::我有所念人，隔在远远乡。我有所感事，结在深深肠。乡远去不得，无日不瞻望。肠深解不得，无夕不思量。况此残灯夜，独宿在空堂。秋天殊未晓，风雨正苍苍。不学头陀法，前心安可忘。
小雅·白驹::佚名::皎皎白驹，食我场苗。絷之维之，以永今朝。所谓伊人，于焉逍遥？皎皎白驹，食我场藿。絷之维之，以永今夕。所谓伊人，于焉嘉客？皎皎白驹，贲然来思。尔公尔侯，逸豫无期？慎尔优游，勉尔遁思。皎皎白驹，在彼空谷。生刍一束，其人如玉。毋金玉尔音，而有遐心。
金缕曲·亡妇忌日有感::纳兰性德::此恨何时已。滴空阶、寒更雨歇，葬花天气。三载悠悠魂梦杳，是梦久应醒矣。料也觉、人间无味。不及夜台尘土隔，冷清清、一片埋愁地。钗钿约，竟抛弃。重泉若有双鱼寄。好知他、年来苦乐，与谁相倚。我自中宵成转侧，忍听湘弦重理。待结个、他生知已。还怕两人俱薄命，再缘悭、剩月零风里。清泪尽，纸灰起。
塞上曲二首·其二::戴叔伦::汉家旌帜满阴山，不遣胡儿匹马还。愿得此身长报国，何须生入玉门关。
西江月·梅花::苏轼::玉骨那愁瘴雾，冰姿自有仙风。海仙时遣探芳丛。倒挂绿毛么凤。素面翻嫌粉涴，洗妆不褪唇红。高情已逐晓云空。不与梨花同梦。
绝句::王庭筠::竹影和诗瘦，梅花入梦香。可怜今夜月，不肯下西厢。
如梦令·水垢何曾相受::苏轼::水垢何曾相受。细看两俱无有。寄语揩背人，尽日劳君挥肘。轻手，轻手，居士本来无垢。
菩萨蛮·回文夏闺怨::苏轼::柳庭风静人眠昼，昼眠人静风庭柳。香汗薄衫凉，凉衫薄汗香。手红冰碗藕，藕碗冰红手。郎笑藕丝长，长丝藕笑郎。
长歌行::王昌龄::旷野饶悲风，飕飕黄蒿草。系马倚白杨，谁知我怀抱。所是同袍者，相逢尽衰老。北登汉家陵，南望长安道。下有枯树根，上有鼯鼠窠。高皇子孙尽，千载无人过。宝玉频发掘，精灵其奈何。人生须达命，有酒且长歌。
梦李白二首·其一::杜甫::死别已吞声，生别常恻恻。江南瘴疠地，逐客无消息。故人入我梦，明我长相忆。恐非平生魂，路远不可测。魂来枫林青，魂返关塞黑。君今在罗网，何以有羽翼。落月满屋梁，犹疑照颜色。水深波浪阔，无使蛟龙得。死别已吞声，生别常恻恻。江南瘴疠地，逐客无消息。故人入我梦，明我长相忆。君今在罗网，何以有羽翼。恐非平生魂，路远不可测。魂来枫林青，魂返关塞黑。落月满屋梁，犹疑照颜色。水深波浪阔，无使蛟龙得。
今日歌::文嘉::今日复今日，今日何其少！今日又不为，此事何时了？人生百年几今日，今日不为真可惜！若言姑待明朝至，明朝又有明朝事。为君聊赋今日诗，努力请从今日始。
卜算子·芍药打团红::洪咨夔::芍药打团红，萱草成窝绿。帘卷疏风燕子归，依旧卢仝屋。贫放麹生疏，闲到青奴熟。扫地焚香伴老仙，人胜连环玉。
司马光好学::朱熹::司马温公幼时，患记问不若人。群居讲习，众兄弟既成诵，游息矣；独下帷绝编，迨能倍诵乃止。用力多者收功远，其所精诵，乃终身不忘也。温公尝言：“书不可不成诵。或在马上，或中夜不寝时，咏其文，思其义，所得多矣。”（选自朱熹编辑的《三朝名臣言行录》）
秋凉晚步::杨万里::秋气堪悲未必然，轻寒正是可人天。绿池落尽红蕖却，荷叶犹开最小钱。
塞上::柳开::鸣骹直上一千尺，天静无风声更干。碧眼胡儿三百骑，尽提金勒向云看。
行香子·树绕村庄::秦观::树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。远远围墙，隐隐茅堂。飏青旗、流水桥旁。偶然乘兴、步过东冈。正莺儿啼，燕儿舞，蝶儿忙。
酬张少府::王维::晚年唯好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。
陶者::梅尧臣::陶尽门前土，屋上无片瓦。十指不沾泥，鳞鳞居大厦。
越中览古::李白::越王勾践破吴归，义士还乡尽锦衣。宫女如花满春殿，只今惟有鹧鸪飞。
张衡传::范晔::张衡字平子，南阳西鄂人也。衡少善属文，游于三辅，因入京师，观太学，遂通五经，贯六艺。虽才高于世，而无骄尚之情。常从容淡静，不好交接俗人。永元中，举孝廉不行，连辟公府不就。时天下承平日久，自王侯以下，莫不逾侈。衡乃拟班固《两都》作《二京赋》，因以讽谏。精思傅会，十年乃成。大将军邓骘奇其才，累召不应。衡善机巧，尤致思于天文、阴阳、历算。安帝雅闻衡善术学，公车特征拜郎中，再迁为太史令。遂乃研核阴阳，妙尽璇玑之正，作浑天仪，著《灵宪》、《算罔论》，言甚详明。顺帝初，再转，复为太史令。衡不慕当世，所居之官辄积年不徙。自去史职，五载复还。阳嘉元年，复造候风地动仪。以精铜铸成，员径八尺，合盖隆起，形似酒尊，饰以篆文山龟鸟兽之形。中有都柱，傍行八道，施关发机。外有八龙，首衔铜丸，下有蟾蜍，张口承之。其牙机巧制，皆隐在尊中，覆盖周密无际。如有地动，尊则振龙，机发吐丸，而蟾蜍衔之。振声激扬，伺者因此觉知。虽一龙发机，而七首不动，寻其方面，乃知震之所在。验之以事，合契若神。自书典所记，未之有也。尝一龙机发而地不觉动，京师学者咸怪其无征。后数日驿至，果地震陇西，于是皆服其妙。自此以后，乃令史官记地动所从方起。时政事渐损，权移于下，衡因上疏陈事。后迁侍中，帝引在帷幄，讽议左右。尝问天下所疾恶者。宦官惧其毁己，皆共目之，衡乃诡对而出。阉竖恐终为其患，遂共谗之。衡常思图身之事，以为吉凶倚仗，幽微难明。乃作《思玄赋》以宣寄情志。永和初，出为河间相。时国王骄奢，不遵典宪；又多豪右，共为不轨。衡下车，治威严，整法度，阴知奸党名姓，一时收禽，上下肃然，称为政理。视事三年，上书乞骸骨，征拜尚书。年六十二，永和四年卒。
水龙吟·黄州梦过栖霞楼::苏轼::闾丘大夫孝终公显尝守黄州，作栖霞楼，为郡中胜绝。元丰五年，余谪居黄。正月十七日，梦扁舟渡江，中流回望，楼中歌乐杂作。舟中人言：公显方会客也。觉而异之，乃作此词，盖越调鼓笛慢。公显时已致仕在苏州。小舟横截春江，卧看翠壁红楼起。云间笑语，使君高会，佳人半醉。危柱哀弦，艳歌余响，绕云萦水。念故人老大，风流未减，独回首、烟波里。推枕惘然不见，但空江、月明千里。五湖闻道，扁舟归去，仍携西子。云梦南州，武昌东岸，昔游应记。料多情梦里，端来见我，也参差是。
夜归鹿门山歌 / 夜归鹿门歌::孟浩然::山寺钟鸣昼已昏，渔梁渡头争渡喧。人随沙岸向江村，余亦乘舟归鹿门。鹿门月照开烟树，忽到庞公栖隐处。岩扉松径长寂寥，惟有幽人自来去。
采桑子·塞上咏雪花::纳兰性德::非关癖爱轻模样，冷处偏佳。别有根芽，不是人间富贵花。谢娘别后谁能惜，飘泊天涯。寒月悲笳，万里西风瀚海沙。
咏怀八十二首·其一::阮籍::夜中不能寐，起坐弹鸣琴。薄帷鉴明月，清风吹我襟。孤鸿号外野，翔鸟鸣北林。徘徊将何见？忧思独伤心。
自京赴奉先县咏怀五百字 / 自京赴奉先咏怀五百字::杜甫::杜陵有布衣，老大意转拙。许身一何愚，窃比稷与契。居然成濩落，白首甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，潇洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼蚁辈，但自求其穴。胡为慕大鲸，辄拟偃溟渤。以兹误生理，独耻事干谒。兀兀遂至今，忍为尘埃没。终愧巢与由，未能易其节。沉饮聊自遣，放歌破愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。煖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。北辕就泾渭，官渡又改辙。群冰从西下，极目高崒兀。疑是崆峒来，恐触天柱折。河梁幸未坼，枝撑声窸窣。行旅相攀援，川广不可越。老妻寄异县，十口隔风雪。谁能久不顾，庶往共饥渴。入门闻号啕，幼子饥已卒。吾宁舍一哀，里巷亦呜咽。所愧为人父，无食致夭折。岂知秋禾登，贫窭有仓卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。
永遇乐·彭城夜宿燕子楼::苏轼::彭城夜宿燕子楼，梦盼盼，因作此词。明月如霜，好风如水，清景无限。曲港跳鱼，圆荷泻露，寂寞无人见。紞如三鼓，铿然一叶，黯黯梦云惊断。夜茫茫，重寻无处，觉来小园行遍。天涯倦客，山中归路，望断故园心眼。燕子楼空，佳人何在，空锁楼中燕。古今如梦，何曾梦觉，但有旧欢新怨。异时对，黄楼夜景，为余浩叹。
子夜吴歌·冬歌::李白::明朝驿使发，一夜絮征袍。素手抽针冷，那堪把剪刀。裁缝寄远道，几日到临洮。
国风·郑风·女曰鸡鸣::佚名::女曰鸡鸣，士曰昧旦。子兴视夜，明星有烂。将翱将翔，弋凫与雁。弋言加之，与子宜之。宜言饮酒，与子偕老。琴瑟在御，莫不静好。知子之来之，杂佩以赠之。知子之顺之，杂佩以问之。知子之好之，杂佩以报之。
屈原列传::司马迁::屈原者，名平，楚之同姓也。为楚怀王左徒。博闻强志，明于治乱，娴于辞令。入则与王图议国事，以出号令；出则接遇宾客，应对诸侯。王甚任之。上官大夫与之同列，争宠而心害其能。怀王使屈原造为宪令，屈平属草稿未定。上官大夫见而欲夺之，屈平不与，因谗之曰：“王使屈平为令，众莫不知。每一令出，平伐其功，曰以为‘非我莫能为也。’”王怒而疏屈平。屈平疾王听之不聪也，谗谄之蔽明也，邪曲之害公也，方正之不容也，故忧愁幽思而作《离骚》。“离骚”者，犹离忧也。夫天者，人之始也；父母者，人之本也。人穷则反本，故劳苦倦极，未尝不呼天也；疾痛惨怛，未尝不呼父母也。屈平正道直行，竭忠尽智，以事其君，谗人间之，可谓穷矣。信而见疑，忠而被谤，能无怨乎？屈平之作《离骚》，盖自怨生也。《国风》好色而不淫，《小雅》怨诽而不乱。若《离骚》者，可谓兼之矣。上称帝喾，下道齐桓，中述汤、武，以刺世事。明道德之广崇，治乱之条贯，靡不毕见。其文约，其辞微，其志洁，其行廉。其称文小而其指极大，举类迩而见义远。其志洁，故其称物芳；其行廉，故死而不容。自疏濯淖污泥之中，蝉蜕于浊秽，以浮游尘埃之外，不获世之滋垢，皭然泥而不滓者也。推此志也，虽与日月争光可也。屈原既绌。其后秦欲伐齐，齐与楚从亲，惠王患之。乃令张仪佯去秦，厚币委质事楚，曰：“秦甚憎齐，齐与楚从亲，楚诚能绝齐，秦愿献商、於之地六百里。”楚怀王贪而信张仪，遂绝齐，使使如秦受地。张仪诈之曰：“仪与王约六里，不闻六百里。”楚使怒去，归告怀王。怀王怒，大兴师伐秦。秦发兵击之，大破楚师于丹、淅，斩首八万，虏楚将屈匄，遂取楚之汉中地。怀王乃悉发国中兵，以深入击秦，战于蓝田。魏闻之，袭楚至邓。楚兵惧，自秦归。而齐竟怒，不救楚，楚大困。明年，秦割汉中地与楚以和。楚王曰：“不愿得地，愿得张仪而甘心焉。”张仪闻，乃曰：“以一仪而当汉中地，臣请往如楚。”如楚，又因厚币用事者臣靳尚，而设诡辩于怀王之宠姬郑袖。怀王竟听郑袖，复释去张仪。是时屈原既疏，不复在位，使于齐，顾反，谏怀王曰：“何不杀张仪？”怀王悔，追张仪，不及。其后，诸侯共击楚，大破之，杀其将唐眜。时秦昭王与楚婚，欲与怀王会。怀王欲行，屈平曰：“秦，虎狼之国，不可信，不如毋行。”怀王稚子子兰劝王行：“奈何绝秦欢！”怀王卒行。入武关，秦伏兵绝其后，因留怀王，以求割地。怀王怒，不听。亡走赵，赵不内。复之秦，竟死于秦而归葬。长子顷襄王立，以其弟子兰为令尹。楚人既咎子兰以劝怀王入秦而不反也。屈平既嫉之，虽放流，眷顾楚国，系心怀王，不忘欲反。冀幸君之一悟，俗之一改也。其存君兴国，而欲反复之，一篇之中，三致志焉。然终无可奈何，故不可以反。卒以此见怀王之终不悟也。人君无愚智贤不肖，莫不欲求忠以自为，举贤以自佐。然亡国破家相随属，而圣君治国累世而不见者，其所谓忠者不忠，而所谓贤者不贤也。怀王以不知忠臣之分，故内惑于郑袖，外欺于张仪，疏屈平而信上官大夫、令尹子兰，兵挫地削，亡其六郡，身客死于秦，为天下笑，此不知人之祸也。《易》曰：“井渫不食，为我心恻，可以汲。王明，并受其福。”王之不明，岂足福哉！令尹子兰闻之，大怒。卒使上官大夫短屈原于顷襄王。顷襄王怒而迁之。屈原至于江滨，被发行吟泽畔，颜色憔悴，形容枯槁。渔父见而问之曰：“子非三闾大夫欤？何故而至此？”屈原曰：“举世皆浊而我独清，众人皆醉而我独醒，是以见放。”渔父曰：“夫圣人者，不凝滞于物，而能与世推移。举世皆浊，何不随其流而扬其波？众人皆醉，何不哺其糟而啜其醨？何故怀瑾握瑜，而自令见放为？”屈原曰：“吾闻之，新沐者必弹冠，新浴者必振衣。人又谁能以身之察察，受物之汶汶者乎？宁赴常流而葬乎江鱼腹中耳。又安能以皓皓之白，而蒙世之温蠖乎？”乃作《怀沙》之赋。于是怀石，遂自投汨罗以死。屈原既死之后，楚有宋玉、唐勒、景差之徒者，皆好辞而以赋见称。然皆祖屈原之从容辞令，终莫敢直谏。其后楚日以削，数十年竟为秦所灭。自屈原沉汨罗后百有馀年，汉有贾生，为长沙王太傅。过湘水，投书以吊屈原。太史公曰：“余读《离骚》、《天问》、《招魂》、《哀郢》，悲其志。适长沙，过屈原所自沉渊，未尝不垂涕，想见其为人。及见贾生吊之，又怪屈原以彼其材游诸侯，何国不容，而自令若是！读《鵩鸟赋》，同死生，轻去就，又爽然自失矣。”
水仙子·咏江南::张养浩::一江烟水照晴岚，两岸人家接画檐，芰荷丛一段秋光淡。看沙鸥舞再三，卷香风十里珠帘。画船儿天边至，酒旗儿风外飐。爱杀江南！
官仓鼠::曹邺::官仓老鼠大如斗，见人开仓亦不走。健儿无粮百姓饥，谁遣朝朝入君口。
偶作寄朗之::白居易::历想为官日，无如刺史时。欢娱接宾客，饱暖及妻儿。自到东都后，安闲更得宜。分司胜刺史，致仕胜分司。何况园林下，欣然得朗之。仰名同旧识，为乐即新知。有雪先相访，无花不作期。斗醲干酿酒，夸妙细吟诗。里巷千来往，都门五别离。岐分两回首，书到一开眉。叶落槐亭院，冰生竹阁池。雀罗谁问讯，鹤氅罢追随。身与心俱病，容将力共衰。老来多健忘，唯不忘相思。
江上值水如海势聊短述::杜甫::为人性僻耽佳句，语不惊人死不休。老去诗篇浑漫与，春来花鸟莫深愁。新添水槛供垂钓，故着浮槎替入舟。焉得思如陶谢手，令渠述作与同游。
蜉蝣::佚名::蜉蝣之羽，衣裳楚楚。心之忧矣，於我归处。蜉蝣之翼，采采衣服。心之忧矣，於我归息。蜉蝣掘阅，麻衣如雪。心之忧矣，於我归说。
山村咏怀::邵雍::一去二三里，烟村四五家。亭台六七座，八九十枝花。
中秋登楼望月::米芾::目穷淮海满如银，万道虹光育蚌珍。天上若无修月户，桂枝撑损向西轮。
水调歌头·细数十年事::范成大::细数十年事，十处过中秋。今年新梦，忽到黄鹤旧山头。老子个中不浅，此会天教重见，今古一南楼。星汉淡无色，玉镜独空浮。敛秦烟，收楚雾，熨江流。关河离合，南北依旧照清愁。想见姮娥冷眼，应笑归来霜鬓，空敝黑貂裘。酾酒问蟾兔，肯去伴沧洲？
沙丘城下寄杜甫::李白::我来竟何事，高卧沙丘城。城边有古树，日夕连秋声。鲁酒不可醉，齐歌空复情。思君若汶水，浩荡寄南征。
春怨 / 伊州歌::金昌绪::打起黄莺儿，莫教枝上啼。啼时惊妾梦，不得到辽西。
渭川田家::王维::斜阳照墟落，穷巷牛羊归。野老念牧童，倚杖候荆扉。雉雊麦苗秀，蚕眠桑叶稀。田夫荷锄至，相见语依依。即此羡闲逸，怅然吟式微。
触龙说赵太后::刘向::赵太后新用事，秦急攻之。赵氏求救于齐，齐曰：“必以长安君为质，兵乃出。”太后不肯，大臣强谏。太后明谓左右：“有复言令长安君为质者，老妇必唾其面。”左师触龙言愿见太后。太后盛气而揖之。入而徐趋，至而自谢，曰：“老臣病足，曾不能疾走，不得见久矣。窃自恕，而恐太后玉体之有所郄也，故愿望见太后。”太后曰：“老妇恃辇而行。”曰：“日食饮得无衰乎？”曰：“恃粥耳。”曰：“老臣今者殊不欲食，乃自强步，日三四里，少益耆食，和于身。”太后曰：“老妇不能。”太后之色少解。左师公曰：“老臣贱息舒祺，最少，不肖；而臣衰，窃爱怜之。愿令得补黑衣之数，以卫王宫。没死以闻。”太后曰：“敬诺。年几何矣？”对曰：“十五岁矣。虽少，愿及未填沟壑而托之。”太后曰：“丈夫亦爱怜其少子乎？”对曰：“甚于妇人。”太后笑曰：“妇人异甚。”对曰：“老臣窃以为媪之爱燕后贤于长安君。”曰：“君过矣！不若长安君之甚。”左师公曰：“父母之爱子，则为之计深远。媪之送燕后也，持其踵，为之泣，念悲其远也，亦哀之矣。已行，非弗思也，祭祀必祝之，祝曰：‘必勿使反。’岂非计久长，有子孙相继为王也哉？”太后曰：“然。”左师公曰：“今三世以前，至于赵之为赵，赵王之子孙侯者，其继有在者乎？”曰：“无有。”曰：“微独赵，诸侯有在者乎？”曰：“老妇不闻也。”“此其近者祸及身，远者及其子孙。岂人主之子孙则必不善哉？位尊而无功，奉厚而无劳，而挟重器多也。今媪尊长安君之位，而封之以膏腴之地，多予之重器，而不及今令有功于国，—旦山陵崩，长安君何以自托于赵？老臣以媪为长安君计短也，故以为其爱不若燕后。”太后曰：“诺，恣君之所使之。”于是为长安君约车百乘，质于齐，齐兵乃出。子义闻之曰：“人主之子也、骨肉之亲也，犹不能恃无功之尊、无劳之奉，已守金玉之重也，而况人臣乎。”
游子吟::陈陶::栖乌喜林曙，惊蓬伤岁阑。关河三尺雪，何处是天山。朔风无重衣，仆马饥且寒。惨戚别妻子，迟回出门难。男儿值休明，岂是长泥蟠。何者为木偶，何人侍金銮。郁郁守贫贱，悠悠亦无端。进不图功名，退不处岩峦。穷通在何日，光景如跳丸。富贵苦不早，令人摧心肝。誓期春之阳，一振摩霄翰。
中秋::郑谷::清香闻晓莲，水国雨馀天。天气正得所，客心刚悄然。乱兵何日息，故老几人全。此际难消遣，从来未学禅。
阴雨::白居易::岚雾今朝重，江山此地深。滩声秋更急，峡气晓多阴。望阙云遮眼，思乡雨滴心。将何慰幽独，赖此北窗琴。
菩萨蛮·花明月暗笼轻雾::李煜::花明月暗笼轻雾，今宵好向郎边去。刬袜步香阶，手提金缕鞋。画堂南畔见，一向偎人颤。奴为出来难，教君恣意怜。
把酒对月歌::唐寅::李白前时原有月，惟有李白诗能说。李白如今已仙去，月在青天几圆缺？今人犹歌李白诗，明月还如李白时。我学李白对明月，白与明月安能知！李白能诗复能酒，我今百杯复千首。我愧虽无李白才，料应月不嫌我丑。我也不登天子船，我也不上长安眠。姑苏城外一茅屋，万树梅花月满天。
行露::佚名::厌浥行露，岂不夙夜，谓行多露。谁谓雀无角？何以穿我屋？谁谓女无家？何以速我狱？虽速我狱，室家不足！谁谓鼠无牙？何以穿我墉？谁谓女无家？何以速我讼？虽速我讼，亦不女从！
浣溪沙·玉碗冰寒滴露华::晏殊::玉碗冰寒滴露华，粉融香雪透轻纱。晚来妆面胜荷花。鬓亸欲迎眉际月，酒红初上脸边霞。一场春梦日西斜。
移居二首::陶渊明::昔欲居南村，非为卜其宅。闻多素心人，乐与数晨夕。怀此颇有年，今日从兹役。敝庐何必广，取足蔽床席。邻曲时时来，抗言谈在昔。奇文共欣赏，疑义相与析。春秋多佳日，登高赋新诗。过门更相呼，有酒斟酌之。农务各自归，闲暇辄相思。相思则披衣，言笑无厌时。此理将不胜？无为忽去兹。衣食当须纪，力耕不吾欺。
雨后池上::刘攽::一雨池塘水面平，淡磨明镜照檐楹。东风忽起垂杨舞，更作荷心万点声。
西江月·宝髻松松挽就::司马光::宝髻松松挽就，铅华淡淡妆成。青烟翠雾罩轻盈，飞絮游丝无定。相见争如不见，有情何似无情。笙歌散后酒初醒，深院月斜人静。
马嵬::袁枚::莫唱当年长恨歌，人间亦自有银河。石壕村里夫妻别，泪比长生殿上多。
南歌子·天上星河转::李清照::天上星河转，人间帘幕垂。凉生枕簟泪痕滋。起解罗衣聊问、夜何其。翠贴莲蓬小，金销藕叶稀。旧时天气旧时衣。只有情怀不似、旧家时。
淮上喜会梁川故人 / 淮上喜会梁州故人::韦应物::江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因不归去？淮上有秋山。
春风::袁枚::春风如贵客，一到便繁华。来扫千山雪，归留万国花。
百忧集行::杜甫::忆年十五心尚孩，健如黄犊走复来。庭前八月梨枣熟，一日上树能千回。即今倏忽已五十，坐卧只多少行立。强将笑语供主人，悲见生涯百忧集。入门依旧四壁空，老妻睹我颜色同。痴儿不知父子礼，叫怒索饭啼门东。
和晋陵陆丞早春游望::杜审言::独有宦游人，偏惊物候新。云霞出海曙，梅柳渡江春。淑气催黄鸟，晴光转绿蘋。忽闻歌古调，归思欲沾巾。
塞鸿秋·春情::张可久::疏星淡月秋千院，愁云恨雨芙蓉面。伤情燕足留红线，恼人鸾影闲团扇。兽炉沉水烟，翠沼残花片。一行写入相思传。
赵威后问齐使::佚名::齐王使使者问赵威后。书未发，威后问使者曰：“岁亦无恙邪？民亦无恙邪？王亦无恙邪？”使者不说，曰：“臣奉使使威后，今不问王而先问岁与民，岂先贱而后尊贵者乎？”威后曰：“不然，苟无岁，何以有民？苟无民，何以有君？故有舍本而问末者耶？”乃进而问之曰：“齐有处士曰锺离子，无恙耶？是其为人也，有粮者亦食，无粮者亦食；有衣者亦衣，无衣者亦衣。是助王养其民也，何以至今不业也？叶阳子无恙乎？是其为人，哀鳏寡，恤孤独，振困穷，补不足。是助王息其民者也，何以至今不业也？北宫之女婴儿子无恙耶？彻其环瑱，至老不嫁，以养父母。是皆率民而出于孝情者也，胡为至今不朝也?此二士弗业，一女不朝，何以王齐国，子万民乎？於陵子仲尚存乎？是其为人也，上不臣于王，下不治其家，中不索交诸侯。此率民而出于无用者，何为至今不杀乎？”
渔父·浪花有意千里雪::李煜::浪花有意千里雪，桃花无言一队春。一壶酒，一竿身，快活如侬有几人。
八六子·倚危亭::秦观::倚危亭。恨如芳草，萋萋刬尽还生。念柳外青骢别后，水边红袂分时，怆然暗惊。无端天与娉婷。夜月一帘幽梦，春风十里柔情。怎奈向、欢娱渐随流水，素弦声断，翠绡香减，那堪片片飞花弄晚，蒙蒙残雨笼晴。正销凝。黄鹂又啼数声。
浣溪沙·堤上游人逐画船::欧阳修::堤上游人逐画船，拍堤春水四垂天。绿杨楼外出秋千。白发戴花君莫笑，六幺催拍盏频传。人生何处似尊前！
悲歌::佚名::悲歌可以当泣，远望可以当归。思念故乡，郁郁累累。欲归家无人，欲渡河无船。心思不能言，肠中车轮转。
柳枝词::郑文宝::亭亭画舸系春潭，直到行人酒半酣。不管烟波与风雨，载将离恨过江南。
桃花::元稹::桃花浅深处，似匀深浅妆。春风助肠断，吹落白衣裳。
蝶恋花·禹庙兰亭今古路::陆游::禹庙兰亭今古路。一夜清霜，染尽湖边树。鹦鹉杯深君莫诉。他时相遇知何处。冉冉年华留不住。镜里朱颜，毕竟消磨去。一句丁宁君记取。神仙须是闲人做。
送方外上人 / 送上人::刘长卿::孤云将野鹤，岂向人间住。莫买沃洲山，时人已知处。
如意娘::武则天::看朱成碧思纷纷，憔悴支离为忆君。不信比来长下泪，开箱验取石榴裙。
羔羊::佚名::羔羊之皮，素丝五紽。退食自公，委蛇委蛇。羔羊之革，素丝五緎。委蛇委蛇，自公退食。羔羊之缝，素丝五总。委蛇委蛇，退食自公。
甘棠::佚名::蔽芾甘棠，勿翦勿伐，召伯所茇。蔽芾甘棠，勿翦勿败，召伯所憩。蔽芾甘棠，勿翦勿拜，召伯所说。
胡笳十八拍::蔡文姬::我生之初尚无为，我生之后汉祚衰。天不仁兮降乱离，地不仁兮使我逢此时。干戈日寻兮道路危，民卒流亡兮共哀悲。烟尘蔽野兮胡虏盛，志意乖兮节义亏。对殊俗兮非我宜，遭忍辱兮当告谁？笳一会兮琴一拍，心愤怨兮无人知。戎羯逼我兮为室家，将我行兮向天涯。云山万重兮归路遐，疾风千里兮扬尘沙。人多暴猛兮如虺蛇，控弦被甲兮为骄奢。两拍张弦兮弦欲绝，志摧心折兮自悲嗟。越汉国兮入胡城，亡家失身兮不如无生。毡裘为裳兮骨肉震惊，羯羶为味兮枉遏我情。鼙鼓喧兮从夜达明，胡风浩浩兮暗塞营。伤今感晋兮三拍成，衔悲畜恨兮何时平。无日无夜兮不思我乡土，禀气合生兮莫过我最苦。天灾国乱兮人无主，唯我薄命兮没戎虏。殊俗心异兮身难处，嗜欲不同兮谁可与语！寻思涉历兮多艰阻，四拍成兮益凄楚。雁南征兮欲寄边声，雁北归兮为得汉青。雁飞高兮邈难寻，空断肠兮思愔愔。攒眉向月兮抚雅琴，五拍泠泠兮意弥深。冰霜凛凛兮身苦寒，饥对肉酪兮不能餐。夜间陇水兮声呜咽，朝见长城兮路杳漫。追思往日兮行李难，六拍悲来兮欲罢弹。日暮风悲兮边声四起，不知愁心兮说向谁是！原野萧条兮烽戍万里，俗贱老弱兮少壮为美。逐有水草兮安家葺垒，牛羊满野兮聚如蜂蚁。草尽水竭兮羊马皆徙，七拍流恨兮恶居于此。为天有眼兮何不见我独漂流？为神有灵兮何事处我天南海北头？我不负天兮天何配我殊匹？我不负神兮神何殛我越荒州？制兹八拍兮拟排忧，何知曲成兮心转愁。天无涯兮地无边，我心愁兮亦复然。人生倏忽兮如白驹之过隙，然不得欢乐兮当我之盛年。怨兮欲问天，天苍苍兮上无缘。举头仰望兮空云烟，九拍怀情兮谁与传？城头烽火不曾灭，疆场征战何时歇？杀气朝朝冲塞门，胡风夜夜吹边月。故乡隔兮音生绝，哭无声兮气将咽。一生辛苦兮缘别离，十拍悲深兮泪成血。我非食生而恶死，不能捐身兮心有以。生仍冀得兮归桑梓，死当埋骨兮长已矣。日居月诸兮在戎垒，胡人宠我兮有二子。鞠之育之兮不羞耻，憋之念之兮生长边鄙。十有一拍兮因兹起，哀响缠绵兮彻心髓。东风应律兮暖气多，知是汉家天子兮布阳和。羌胡蹈舞兮共讴歌，两国交欢兮罢兵戈。忽遇汉使兮称近诏，遗千金兮赎妾身。喜得生还兮逢圣君，嗟别稚子兮会无因。十有二拍兮哀乐均，去住两情兮难具陈。不谓残生兮却得旋归，抚抱胡儿兮注下沾衣。汉使迎我兮四牡騑騑，胡儿号兮谁得知？与我生死兮逢此时，愁为子兮日无光辉，焉得羽翼兮将汝归。一步一远兮足难移，魂消影绝兮恩爱遗。十有三拍兮弦急调悲，肝肠搅刺兮人莫我知。身归国兮儿莫之随，心悬悬兮长如饥。四时万物兮有盛衰，唯我愁苦兮不暂移。山高地阔兮见汝无期，更深夜阑兮梦汝来斯。梦中执手兮一喜一悲，觉后痛吾心兮无休歇时。十有四拍兮涕泪交垂，河水东流兮心是思。十五拍兮节调促，气填胸兮谁识曲？处穹庐兮偶殊俗。愿得归来兮天从欲，再还汉国兮欢心足。心有怀兮愁转深，日月无私兮曾不照临。子母分离兮意难怪，同天隔越兮如商参，生死不相知兮何处寻！十六拍兮思茫茫，我与儿兮各一方。日东月西兮徒相望，不得相随兮空断肠。对萱草兮忧不忘，弹鸣琴兮情何伤！今别子兮归故乡，旧怨平兮新怨长！泣血仰头兮诉苍苍，胡为生兮独罹此殃！十七拍兮心鼻酸，关山阻修兮行路难。去时怀土兮心无绪，来时别儿兮思漫漫。塞上黄蒿兮枝枯叶干，沙场白骨兮刀痕箭瘢。风霜凛凛兮春夏寒，人马饥豗兮筋力单。岂知重得兮入长安，叹息欲绝兮泪阑干。胡笳本自出胡中，缘琴翻出音律同。十八拍兮曲虽终，响有余兮思无穷。是知丝竹微妙兮均造化之功，哀乐各随人心兮有变则通。胡与汉兮异域殊风，天与地隔兮子西母东。苦我怨气兮浩于长空，六合虽广兮受之应不容！
更漏子·玉炉香::温庭筠::玉炉香，红蜡泪，偏照画堂秋思。眉翠薄，鬓云残，夜长衾枕寒。梧桐树，三更雨，不道离情正苦。一叶叶，一声声，空阶滴到明。
咏煤炭::于谦::凿开混沌得乌金，藏蓄阳和意最深。爝火燃回春浩浩，洪炉照破夜沉沉。鼎彝元赖生成力，铁石犹存死后心。但愿苍生俱饱暖，不辞辛苦出山林。
和项王歌::虞姬::汉兵已略地，四方楚歌声。大王意气尽，贱妾何聊生！
浪淘沙·其三::刘禹锡::汴水东流虎眼文，清淮晓色鸭头春。君看渡口淘沙处，渡却人间多少人。
阮郎归·初夏::苏轼::绿槐高柳咽新蝉。薰风初入弦。碧纱窗下水沈烟。棋声惊昼眠。(水沈一作水沉）微雨过，小荷翻。榴花开欲然。玉盆纤手弄清泉。琼珠碎却圆。
怨郎诗::卓文君::一朝别后，二地相悬。只说是三四月，又谁知五六年？七弦琴无心弹，八行书无可传。九连环从中折断，十里长亭望眼欲穿。百思想，千系念，万般无奈把郎怨。万语千言说不完，百无聊赖，十依栏杆。重九登高看孤雁，八月仲秋月圆人不圆。七月半，秉烛烧香问苍天，六月三伏天，人人摇扇我心寒。五月石榴红似火，偏遇阵阵冷雨浇花端。四月枇杷未黄，我欲对镜心意乱。忽匆匆，三月桃花随水转。飘零零，二月风筝线儿断。噫，郎呀郎，巴不得下一世，你为女来我做男。
新婚别::杜甫::兔丝附蓬麻，引蔓故不长。嫁女与征夫，不如弃路旁。结发为君妻，席不暖君床。暮婚晨告别，无乃太匆忙。君行虽不远，守边赴河阳。妾身未分明，何以拜姑嫜？父母养我时，日夜令我藏。生女有所归，鸡狗亦得将。君今往死地，沉痛迫中肠。誓欲随君去，形势反苍黄。勿为新婚念，努力事戎行。妇人在军中，兵气恐不扬。自嗟贫家女，久致罗襦裳。罗襦不复施，对君洗红妆。仰视百鸟飞，大小必双翔。人事多错迕，与君永相望。
绸缪::佚名::绸缪束薪，三星在天。今夕何夕，见此良人？子兮子兮，如此良人何？绸缪束刍，三星在隅。今夕何夕，见此邂逅？子兮子兮，如此邂逅何？绸缪束楚，三星在户。今夕何夕，见此粲者？子兮子兮，如此粲者何？
点绛唇·桃源::秦观::醉漾轻舟，信流引到花深处。尘缘相误，无计花间住。烟水茫茫，千里斜阳暮。山无数，乱红如雨。不记来时路。
与夏十二登岳阳楼::李白::楼观岳阳尽，川迥洞庭开。雁引愁心去，山衔好月来。云间连下榻，天上接行杯。醉后凉风起，吹人舞袖回。
淮中晚泊犊头::苏舜钦::春阴垂野草青青，时有幽花一树明。晚泊孤舟古祠下，满川风雨看潮生。
贫女::秦韬玉::蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸针巧，不把双眉斗画长。苦恨年年压金线，为他人作嫁衣裳。
游子吟::顾况::故枥思疲马，故窠思迷禽。浮云蔽我乡，踯躅游子吟。游子悲久滞，浮云郁东岑。客堂无丝桐，落叶如秋霖。艰哉远游子，所以悲滞淫。一为浮云词，愤塞谁能禁。驰归百年内，唯愿展所钦。胡为不归欤，坐使年病侵。未老霜绕鬓，非狂火烧心。太行何难哉，北斗不可斟。夜静星河出，耿耿辰与参。佳人夐青天，尺素重于金。泬寥群动异，眇默诸境森。苔衣上闲阶，蟋蟀催寒砧。立身计几误，道险无容针。三年不还家，万里遗锦衾。梦魂无重阻，离忧罔古今。胡为不归欤，辜负匣中琴。腰下是何物，牵缠旷登寻。朝与名山期，夕宿楚水阴。楚水殊演漾，名山窅岖嶔。客从洞庭来，婉娈潇湘深。橘柚在南国，鸿雁遗秋音。下有碧草洲，上有青橘林。引烛窥洞穴，凌波睥天琛。蒲荷影参差，凫鹤雏淋涔。浩歌惜芳杜，散发轻华簪。胡为不归欤，泪下沾衣襟。鸢飞戾霄汉，蝼蚁制鳣鱏。赫赫大圣朝，日月光照临。圣主虽启迪，奇人分湮沈。层城登云韶，王府锵球琳。鹿鸣志丰草，况复虞人箴。
哥舒歌::西鄙人::北斗七星高，哥舒夜带刀。至今窥牧马，不敢过临洮。
夏夜叹::杜甫::永日不可暮，炎蒸毒我肠。安得万里风，飘飖吹我裳。昊天出华月，茂林延疏光。仲夏苦夜短，开轩纳微凉。虚明见纤毫，羽虫亦飞扬。物情无巨细，自适固其常。念彼荷戈士，穷年守边疆。何由一洗濯，执热互相望。竟夕击刁斗，喧声连万方。青紫虽被体，不如早还乡。北城悲笳发，鹳鹤号且翔。况复烦促倦，激烈思时康。
潼关吏::杜甫::士卒何草草，筑城潼关道。大城铁不如，小城万丈余。借问潼关吏：修关还备胡？要我下马行，为我指山隅：连云列战格，飞鸟不能逾。胡来但自守，岂复忧西都。丈人视要处，窄狭容单车。艰难奋长戟，万古用一夫。哀哉桃林战，百万化为鱼。请嘱防关将，慎勿学哥舒！
遣悲怀三首·其三::元稹::闲坐悲君亦自悲，百年都是几多时。邓攸无子寻知命，潘岳悼亡犹费词。同穴窅冥何所望，他生缘会更难期。惟将终夜常开眼，报答平生未展眉。
减字木兰花·卖花担上::李清照::卖花担上。买得一枝春欲放。泪染轻匀。犹带彤霞晓露痕。怕郎猜道。奴面不如花面好。云鬓斜簪。徒要教郎比并看。
调笑令·边草::戴叔伦::边草，边草，边草尽来兵老。山南山北雪晴，千里万里月明。明月，明月，胡笳一声愁绝。
秋夜曲::王维::桂魄初生秋露微，轻罗已薄未更衣。银筝夜久殷勤弄，心怯空房不忍归。
归嵩山作::王维::清川带长薄，车马去闲闲。流水如有意，暮禽相与还。荒城临古渡，落日满秋山。迢递嵩高下，归来且闭关。
西施滩::崔道融::宰嚭亡吴国，西施陷恶名。浣纱春水急，似有不平声。
喜雨亭记::苏轼::亭以雨名，志喜也。古者有喜，则以名物，示不忘也。周公得禾，以名其书；汉武得鼎，以名其年；叔孙胜敌，以名其子。其喜之大小不齐，其示不忘一也。予至扶风之明年，始治官舍。为亭于堂之北，而凿池其南，引流种木，以为休息之所。是岁之春，雨麦于岐山之阳，其占为有年。既而弥月不雨，民方以为忧。越三月，乙卯乃雨，甲子又雨，民以为未足。丁卯大雨，三日乃止。官吏相与庆于庭，商贾相与歌于市，农夫相与忭于野，忧者以喜，病者以愈，而吾亭适成。于是举酒于亭上，以属客而告之，曰：“五日不雨可乎？”曰：“五日不雨则无麦。”“十日不雨可乎？”曰：“十日不雨则无禾。”“无麦无禾，岁且荐饥，狱讼繁兴，而盗贼滋炽。则吾与二三子，虽欲优游以乐于此亭，其可得耶？今天不遗斯民，始旱而赐之以雨。使吾与二三子得相与优游以乐于此亭者，皆雨之赐也。其又可忘耶？”既以名亭，又从而歌之，曰：“使天而雨珠，寒者不得以为襦；使天而雨玉，饥者不得以为粟。一雨三日，伊谁之力？民曰太守。太守不有，归之天子。天子曰不然，归之造物。造物不自以为功，归之太空。太空冥冥，不可得而名。吾以名吾亭。”
寿阳曲·远浦帆归::马致远::夕阳下，酒旆闲，两三航未曾着岸。落花水香茅舍晚，断桥头卖鱼人散。
神女赋::宋玉::楚襄王与宋玉游于云梦之浦，使玉赋高唐之事。其夜玉寝，果梦与神女遇，其状甚丽，玉异之。明日，以白王。王曰：“其梦若何？”玉对曰：“晡夕之后，精神恍忽，若有所喜，纷纷扰扰，未知何意？目色仿佛，乍若有记：见一妇人，状甚奇异。寐而梦之，寤不自识；罔兮不乐，怅然失志。于是抚心定气，复见所梦。”王曰：“状何如也？”玉曰：“茂矣美矣，诸好备矣。盛矣丽矣，难测究矣。上古既无，世所未见，瑰姿玮态，不可胜赞。其始来也，耀乎若白日初出照屋梁；其少进也，皎若明月舒其光。须臾之间，美貌横生：晔兮如华，温乎如莹。五色并驰，不可殚形。详而视之，夺人目精。其盛饰也，则罗纨绮绩盛文章，极服妙采照万方。振绣衣，被袿裳，秾不短，纤不长，步裔裔兮曜殿堂，忽兮改容，婉若游龙乘云翔。嫷披服，侻薄装，沐兰泽，含若芳。性合适，宜侍旁，顺序卑，调心肠。”王曰：“若此盛矣，试为寡人赋之。”玉曰：“唯唯。”夫何神女之姣丽兮，含阴阳之渥饰。披华藻之可好兮，若翡翠之奋翼。其象无双，其美无极；毛嫱鄣袂，不足程式；西施掩面，比之无色。近之既妖，远之有望，骨法多奇，应君之相，视之盈目，孰者克尚。私心独悦，乐之无量；交希恩疏，不可尽畅。他人莫睹，王览其状。其状峨峨，何可极言。貌丰盈以庄姝兮，苞温润之玉颜。眸子炯其精朗兮，瞭多美而可视。眉联娟以蛾扬兮，朱唇地其若丹。素质干之实兮，志解泰而体闲。既姽婳于幽静兮，又婆娑乎人间。宜高殿以广意兮，翼故纵而绰宽。动雾以徐步兮，拂声之珊珊。望余帷而延视兮，若流波之将澜。奋长袖以正衽兮，立踯躅而不安。澹清静其兮，性沉详而不烦。时容与以微动兮，志未可乎得原。意似近而既远兮，若将来而复旋。褰余而请御兮，愿尽心之。怀贞亮之清兮，卒与我兮相难。陈嘉辞而云对兮，吐芬芳其若兰。精交接以来往兮，心凯康以乐欢。神独亨而未结兮，魂茕茕以无端。含然诺其不分兮，扬音而哀叹！薄怒以自持兮，曾不可乎犯干。于是摇佩饰，鸣玉鸾；奁衣服，敛容颜；顾女师，命太傅。欢情未接，将辞而去；迁延引身，不可亲附。似逝未行，中若相首；目略微眄，精采相授。志态横出，不可胜记。意离未绝，神心怖覆；礼不遑讫，辞不及究；愿假须臾，神女称遽。徊肠伤气，颠倒失据，黯然而暝，忽不知处。情独私怀，谁者可语？惆怅垂涕，求之至曙。
阙题::刘昚虚::道由白云尽，春与青溪长。时有落花至，远随流水香。闲门向山路，深柳读书堂。幽映每白日，清辉照衣裳。
采蘩::佚名::于以采蘩？于沼于沚。于以用之？公侯之事。于以采蘩？于涧之中。于以用之？公侯之宫。被之僮僮，夙夜在公。被之祁祁，薄言还归。
永州八记::柳宗元::始得西山宴游记自余为僇人，居是州。恒惴慄。时隙也，则施施而行，漫漫而游。日与其徒上高山，入深林，穷回溪，幽泉怪石，无远不到。到则披草而坐，倾壶而醉。醉则更相枕以卧，卧而梦。意有所极，梦亦同趣。觉而起，起而归。以为凡是州之山水有异态者，皆我有也，而未始知西山之怪特。今年九月二十八日，因坐法华西亭，望西山，始指异之。遂命仆人过湘江，缘染溪，斫榛莽，焚茅茷，穷山之高而上。攀援而登，箕踞而遨，则凡数州之土壤，皆在衽席之下。其高下之势，岈然洼然，若垤若穴，尺寸千里，攒蹙累积，莫得遁隐。萦青缭白，外与天际，四望如一。然后知是山之特立，不与培塿为类，悠悠乎与颢气俱，而莫得其涯；洋洋乎与造物者游，而不知其所穷。引觞满酌，颓然就醉，不知日之入。苍然暮色，自远而至，至无所见，而犹不欲归。心凝形释，与万化冥合。然后知吾向之未始游，游于是乎始，故为之文以志。是岁，元和四年也。钻鉧潭记钻鉧潭，在西山西。其始盖冉水自南奔注，抵山石，屈折东流；其颠委势峻，荡击益暴，啮其涯，故旁广而中深，毕至石乃止；流沫成轮，然后徐行。其清而平者，且十亩。有树环焉，有泉悬焉。其上有居者，以予之亟游也，一旦款门来告曰：“不胜官租、私券之委积，既芟山而更居，愿以潭上田贸财以缓祸。”予乐而如其言。则崇其台，延其槛，行其泉于高者而坠之潭，有声潀然。尤与中秋观月为宜，于以见天之高，气之迥。孰使予乐居夷而忘故土者，非兹潭也欤？钻鉧潭西小丘记得西山后八日，寻山口西北道二百步，有得钻鉧潭。潭西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵚然相累而下者，若牛马之饮于溪；其冲然角列而上者，若熊罴之登于山。丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克已时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露。奇石显。由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。枕席而卧，则清冷冷状与目谋，瀯瀯之声与耳谋，悠然而虚者与神谋，渊然而静者与心谋。不匝旬而得异地者二，虽古好古之士，或未能至焉。噫！以兹丘之胜，致之沣、镐、、杜，则贵游之士争买者，日增千金而愈不可得。今弃是州也，农夫渔父过而陋之，贾四百，连岁不能售。而我与深源、克已独喜得之，是其果有遭乎！书于石，所以贺兹丘之遭也。至小丘西小石潭记从小丘西行百二十步，隔篁竹，闻水声，如鸣佩环，心乐之。伐竹取道，下见小潭，水尤清冽。全石以为底，近岸，卷石底以出，为坻，为屿，为嵁，为岩。青树翠蔓，蒙络摇缀，参差披拂。潭中鱼可百许头，皆若空游无所依。日光下澈，影布石上，佁然不动;俶尔远逝，往来翕忽，似与游者相乐。潭西南而望，斗折蛇行，明灭可见。其岸势犬牙差互，不可知其源。坐潭上，四面竹树环合，寂寥无人，凄神寒骨，悄怆幽邃。以其境过清，不可久居，乃记之而去。同游者：吴武陵，龚古，余弟宗玄。隶而从者，崔氏二小生：曰恕己，曰奉壹。袁家渴记由冉溪西南水行十里，山水之可取者五，莫若钻鉧潭。由溪口而西，陆行，可取者八九，莫若西山。由朝阳岩东南水行，至芜江，可取者三，莫若袁家渴。皆永中幽丽奇处也。楚越之间方言，谓水之反流为“渴”。渴上与南馆高嶂合，下与百家濑合。其中重洲小溪，澄潭浅渚，间厕曲折，平者深墨，峻者沸白。舟行若穷，忽而无际。有小山出水中，皆美石，上生青丛，冬夏常蔚然。其旁多岩词，其下多白砾，其树多枫柟石楠，樟柚，草则兰芷。又有奇卉，类合欢而蔓生，轇轕水石。每风自四山而下，振动大木，掩苒众草，纷红骇绿，蓊葧香气，冲涛旋濑，退贮溪谷，摇飃葳蕤，与时推移。其大都如此，余无以穷其状。永之人未尝游焉，余得之不敢专焉，出而传于世。其地主袁氏。故以名焉。石渠记自渴西南行不能百步，得石渠，民桥其上。有泉幽幽然，其鸣乍大乍细。渠之广或咫尺，或倍尺，其长可十许步。其流抵大石，伏出其下。踰石而往，有石泓，昌蒲被之，青鲜环周。又折西行，旁陷岩石下，北堕小潭。潭幅员减百尺，清深多倏鱼。又北曲行纡余，睨若无穷，然卒入于渴。其侧皆诡石、怪木、奇卉、美箭，可列坐而庥焉。风摇其巅，韵动崖谷。视之既静，其听始远。予从州牧得之。揽去翳朽，决疏土石，既崇而焚，既釃釃而盈。惜其未始有传焉者，故累记其所属，遗之其人，书之其阳，俾后好事者求之得以易。元和七年正月八日，鷁渠至大石。十月十九日，踰石得石泓小潭，渠之美于是始穷也。石涧记石渠之事既穷，上由桥西北下土山之阴，民又桥焉。其水之大，倍石渠三之一，亘石为底，达于两涯。若床若堂，若陈筳席，若限阃奥。水平布其上，流若织文，响若操琴。揭跣而往，折竹扫陈叶，排腐木，可罗胡床十八九居之。交络之流，触激之音，皆在床下；翠羽之水，龙鳞之石，均荫其上。古之人其有乐乎此耶？后之来者有能追予之践履耶？得之日，与石渠同。由渴而来者，先石渠，后石涧；由百家濑上而来者，先石涧，后石渠。涧之可穷者，皆出石城村东南，其间可乐者数焉。其上深山幽林逾峭险，道狭不可穷也。小石城山记自西山道口径北踰黄茅岭而下，有二道：其一西出，寻之无所得；其一少北而东，不过四十丈，土断二川分，有积石横当其垠。其上为睥睨梁欐之形；其旁出堡坞，有若门焉，窥之正黑，投以小石，洞然有水声，其响之激越，良久乃已。环之可上，望甚远。无土壤而生嘉树美箭，益奇而坚，奇疏数偃仰，类智者所施也。噫！吾疑造物者之有无久矣，及是，愈以为诚有。又怪其不为之中州而列是夷狄，更千百年不得一售其伎，是固劳而无用，神者倘不宜如是，则其果无乎？或曰：以慰夫贤而辱于此者。或曰：其气之灵，不为伟人而独为是物，故楚之南少人而多石。是二者余未信之。
将进酒::陈陶::金尊莫倚青春健，龌龊浮生如走电。琴瑟盘倾从世珠，黄泥局泻流年箭。麻姑爪秃瞳子昏，东皇肉角生鱼鳞。灵鳌柱骨半枯朽，骊龙德悔愁耕人。周孔蓍龟久沦没，黄蒿谁认贤愚骨。兔苑词才去不还，兰亭水石空明月。姮娥弄箫香雨收，江滨迸瑟鱼龙愁。灵芝九折楚莲醉，翾风一叹梁庭秋。醁亚蛮觥奉君寿，玉山三献春红透。银鸭金鹅言待谁，隋家岳渎皇家有。珊瑚座上凌香云，凤炰龙炙猩猩唇。芝兰此日不倾倒，南山白石皆贤人。文康调笑麒麟起，一曲飞龙寿天地。
望庐山瀑布水二首::李白::西登香炉峰，南见瀑布水。挂流三百丈，喷壑数十里。欻如飞电来，隐若白虹起。初惊河汉落，半洒云天里。仰观势转雄，壮哉造化功。海风吹不断，江月照还空。空中乱潈射，左右洗青壁。飞珠散轻霞，流沫沸穹石。而我乐名山，对之心益闲。无论漱琼液，还得洗尘颜。且谐宿所好，永愿辞人间。日照香炉生紫烟，遥看瀑布挂前川。飞流直下三千尺，疑是银河落九天。
渔家傲·平岸小桥千嶂抱::王安石::平岸小桥千嶂抱。柔蓝一水萦花草。茅屋数间窗窈窕。尘不到。时时自有春风扫。午枕觉来闻语鸟。欹眠似听朝鸡早。忽忆故人今总老。贪梦好。茫然忘了邯郸道。
元日::司空图::甲子今重数，生涯只自怜。殷勤元日日，欹午又明年。
宴词::王之涣::长堤春水绿悠悠，畎入漳河一道流。莫听声声催去棹，桃溪浅处不胜舟。
碛中作::岑参::走马西来欲到天，辞家见月两回圆。今夜不知何处宿，平沙万里绝人烟。
白马篇::李白::龙马花雪毛，金鞍五陵豪。秋霜切玉剑，落日明珠袍。斗鸡事万乘，轩盖一何高。弓摧南山虎，手接太行猱。酒后竞风采，三杯弄宝刀。杀人如剪草，剧孟同游遨。发愤去函谷，从军向临洮。叱咤经百战，匈奴尽奔逃。归来使酒气，未肯拜萧曹。羞入原宪室，荒淫隐蓬蒿。
初秋行圃::杨万里::落日无情最有情，遍催万树暮蝉鸣。听来咫尺无寻处，寻到旁边却不声。
少年游·草::高观国::春风吹碧，春云映绿，晓梦入芳裀。软衬飞花，远连流水，一望隔香尘。萋萋多少江南恨，翻忆翠罗裙。冷落闲门，凄迷古道，烟雨正愁人。
北青萝::李商隐::残阳西入崦，茅屋访孤僧。落叶人何在，寒云路几层。独敲初夜磬，闲倚一枝藤。世界微尘里，吾宁爱与憎。
近试上张籍水部 / 近试上张水部 / 闺意献张水部::朱庆馀::洞房昨夜停红烛，待晓堂前拜舅姑。妆罢低声问夫婿，画眉深浅入时无。
青门柳::白居易::青青一树伤心色，曾入几人离恨中。为近都门多送别，长条折尽减春风。
竹枝词二首·其二::刘禹锡::楚水巴山江雨多，巴人能唱本乡歌。今朝北客思归去，回入纥那披绿罗。
寄李儋元锡::韦应物::去年花里逢君别，今日花开又一年。世事茫茫难自料，春愁黯黯独成眠。身多疾病思田里，邑有流亡愧俸钱。闻道欲来相问讯，西楼望月几回圆。
渡江云三犯·西湖清明::吴文英::羞红颦浅恨，晚风未落，片绣点重茵。旧堤分燕尾，桂棹轻鸥，宝勒倚残云。千丝怨碧，渐路入、仙坞迷津。肠漫回，隔花时见，背面楚腰身。逡巡。题门惆怅，堕履牵萦，数幽期难准。还始觉、留情缘眼，宽带因春。明朝事与孤烟冷，做满湖、风雨愁人。山黛暝，尘波澹绿无痕。
秋夕::白居易::叶声落如雨，月色白似霜。夜深方独卧，谁为拂尘床。
江汉::杜甫::江汉思归客，乾坤一腐儒。片云天共远，永夜月同孤。落日心犹壮，秋风病欲疏。古来存老马，不必取长途。
凉州馆中与诸判官夜集::岑参::弯弯月出挂城头，城头月出照凉州。凉州七里十万家，胡人半解弹琵琶。琵琶一曲肠堪断，风萧萧兮夜漫漫。河西幕中多故人，故人别来三五春。花门楼前见秋草，岂能贫贱相看老。一生大笑能几回，斗酒相逢须醉倒。
诉衷情·眉意::欧阳修::清晨帘幕卷轻霜。呵手试梅妆。都缘自有离恨，故画作远山长。思往事，惜流芳。易成伤。拟歌先敛，欲笑还颦，最断人肠。
写情::李益::水纹珍簟思悠悠，千里佳期一夕休。从此无心爱良夜，任他明月下西楼。
鹧鸪天·寒日萧萧上琐窗::李清照::寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。
饮酒::柳宗元::今夕少愉乐，起坐开清尊。举觞酹先酒，为我驱忧烦。须臾心自殊，顿觉天地暄。连山变幽晦，绿水函晏温。蔼蔼南郭门，树木一何繁。清阴可自庇，竟夕闻佳言。尽醉无复辞，偃卧有芳荪。彼哉晋楚富，此道未必存。
长安古意::卢照邻::长安大道连狭斜，青牛白马七香车。玉辇纵横过主第，金鞭络绎向侯家。龙衔宝盖承朝日，凤吐流苏带晚霞。百尺游丝争绕树，一群娇鸟共啼花。寂寂寥寥扬子居，年年岁岁一床书。独有南山桂花发，飞来飞去袭人裾。
赠去婢::崔郊::公子王孙逐后尘，绿珠垂泪滴罗巾。侯门一入深如海，从此萧郎是路人。
自题小像::鲁迅::灵台无计逃神矢，风雨如磐暗故园。寄意寒星荃不察，我以我血荐轩辕。
枭逢鸠 / 枭将东徙::刘向::鸠曰：“子将安之？”枭曰：“我将东徙。”鸠曰：“何故？”枭曰：“乡人皆恶我鸣。以故东徙。”鸠曰：“子能更鸣，可矣；不能更鸣，东徙，犹恶子之声。”
好事近·梦中作::秦观::春路雨添花，花动一山春色。行到小溪深处，有黄鹂千百。飞云当面化龙蛇，夭矫转空碧。醉卧古藤阴下，了不知南北。
浣溪沙·缥缈红妆照浅溪::苏轼::缥缈红妆照浅溪。薄云疏雨不成泥。送君何处古台西。废沼夜来秋水满，茂林深处晚莺啼。行人肠断草凄迷。
宿甘露寺僧舍::曾公亮::枕中云气千峰近，床底松声万壑哀。要看银山拍天浪，开窗放入大江来。
献钱尚父::贯休::贵逼人来不自由，龙骧凤翥势难收。满堂花醉三千客，一剑霜寒十四州。鼓角揭天嘉气冷，风涛动地海山秋。东南永作金天柱，谁羡当时万户侯。
八至::李冶::至近至远东西，至深至浅清溪。至高至明日月，至亲至疏夫妻。
垂老别::杜甫::四郊未宁静，垂老不得安。子孙阵亡尽，焉用身独完。投杖出门去，同行为辛酸。幸有牙齿存，所悲骨髓干。男儿既介胄，长揖别上官。老妻卧路啼，岁暮衣裳单。孰知是死别，且复伤其寒。此去必不归，还闻劝加餐。土门壁甚坚，杏园度亦难。势异邺城下，纵死时犹宽。人生有离合，岂择衰老端。忆昔少壮日，迟回竟长叹。万国尽征戍，烽火被冈峦。积尸草木腥，流血川原丹。何乡为乐土，安敢尚盘桓。弃绝蓬室居，塌然摧肺肝。
南乡子·冬夜::黄升::万籁寂无声。衾铁稜稜近五更。香断灯昏吟未稳，凄清。只有霜华伴月明。应是夜寒凝。恼得梅花睡不成。我念梅花花念我，关情。起看清冰满玉瓶。
柳::李商隐::曾逐东风拂舞筵，乐游春苑断肠天。如何肯到清秋日，已带斜阳又带蝉。
送董邵南游河北序::韩愈::燕赵古称多感慨悲歌之士。董生举进士，屡不得志于有司，怀抱利器，郁郁适兹土。吾知其必有合也。董生勉乎哉！夫以子之不遇时，苟慕义强仁者皆爱惜焉。矧燕赵之士出乎其性者哉！然吾尝闻风俗与化移易，吾恶知其今不异于古所云邪?聊以吾子之行卜之也。董生勉乎哉！吾因子有所感矣。为我吊望诸君之墓，而观于其市，复有昔时屠狗者乎？为我谢曰：“明天子在上，可以出而仕矣。”
纳凉::秦观::携扙来追柳外凉，画桥南畔倚胡床。月明船笛参差起，风定池莲自在香。
村居::张舜民::水绕陂田竹绕篱，榆钱落尽槿花稀。夕阳牛背无人卧，带得寒鸦两两归。
忆秦娥·情脉脉::程垓::情脉脉。半黄橙子和香擘。和香擘。分明记得，袖香熏窄。别来人远关山隔。见梅不忍和花摘。和花摘。有书无雁，寄谁归得。
溪居即事::崔道融::篱外谁家不系船，春风吹入钓鱼湾。小童疑是有村客，急向柴门去却关。
离骚::陆龟蒙::天问复招魂，无因彻帝阍。岂知千丽句，不敌一谗言。
读书::皮日休::家资是何物，积帙列梁梠。高斋晓开卷，独共圣人语。英贤虽异世，自古心相许。案头见蠹鱼，犹胜凡俦侣。
垂钓::白居易::临水一长啸，忽思十年初。三登甲乙第，一入承明庐。浮生多变化，外事有盈虚。今来伴江叟，沙头坐钓鱼。
简卢陟::韦应物::可怜白雪曲，未遇知音人。恓惶戎旅下，蹉跎淮海滨。涧树含朝雨，山鸟哢馀春。我有一瓢酒，可以慰风尘。
长相思三首::李白::长相思，在长安。络纬秋啼金井阑，微霜凄凄簟色寒。孤灯不明思欲绝，卷帷望月空长叹。美人如花隔云端。上有青冥之高天，下有渌水之波澜。天长路远魂飞苦，梦魂不到关山难。长相思，摧心肝。日色欲尽花含烟，月明欲素愁不眠。赵瑟初停凤凰柱，蜀琴欲奏鸳鸯弦。此曲有意无人传，愿随春风寄燕然。忆君迢迢隔青天。昔时横波目，今作流泪泉。不信妾肠断，归来看取明镜前。美人在时花满堂，美人去后花馀床。床中绣被卷不寝，至今三载闻余香。香亦竟不灭，人亦竟不来。相思黄叶落，白露湿青苔。
小雅·鹤鸣::佚名::鹤鸣于九皋，声闻于野。鱼潜在渊，或在于渚。乐彼之园，爰有树檀，其下维萚。它山之石，可以为错。鹤鸣于九皋，声闻于天。鱼在于渚，或潜在渊。乐彼之园，爰有树檀，其下维榖。它山之石，可以攻玉。
美女篇::曹植::美女妖且闲，采桑歧路间。柔条纷冉冉，落叶何翩翩。攘袖见素手，皓腕约金环。头上金爵钗，腰佩翠琅玕。明珠交玉体，珊瑚间木难。罗衣何飘飘，轻裾随风还。顾盼遗光彩，长啸气若兰。行徒用息驾，休者以忘餐。借问女安居，乃在城南端。青楼临大路，高门结重关。容华耀朝日，谁不希令颜？媒氏何所营？玉帛不时安。佳人慕高义，求贤良独难。众人徒嗷嗷，安知彼所观？盛年处房室，中夜起长叹。
送朱大入秦::孟浩然::游人五陵去，宝剑值千金。分手脱相赠，平生一片心。
采葛::佚名::彼采葛兮，一日不见，如三月兮！彼采萧兮，一日不见，如三秋兮！彼采艾兮！一日不见，如三岁兮！
元夕二首::王守仁::故园今夕是元宵，独向蛮村坐寂寥。赖有遗经堪作伴，喜无车马过相邀。春还草阁梅先动，月满虚庭雪未消。堂上花灯诸第集，重闱应念一身遥。去年今日卧燕台，铜鼓中宵隐地雷。月傍苑楼灯影暗，风传阁道马蹄回。炎荒万里频回首，羌笛三更谩自哀。尚忆先朝多乐事，孝皇曾为两宫开。
昼夜乐·洞房记得初相遇::柳永::洞房记得初相遇。便只合、长相聚。何期小会幽欢，变作离情别绪。况值阑珊春色暮，对满目、乱花狂絮。直恐好风光，尽随伊归去。一场寂寞凭谁诉。算前言、总轻负。早知恁地难拚，悔不当时留住。其奈风流端正外，更别有，系人心处。一日不思量，也攒眉千度。
念奴娇·梅::辛弃疾::疏疏淡淡，问阿谁、堪比天真颜色。笑杀东君虚占断，多少朱朱白白。雪里温柔，水边明秀，不借春工力。骨清香嫩，迥然天与奇绝。尝记宝篽寒轻，琐窗人睡起，玉纤轻摘。漂泊天涯空瘦损，犹有当年标格。万里风烟，一溪霜月，未怕欺他得。不如归去，阆苑有个人忆。
蝶恋花·梦入江南烟水路::晏几道::梦入江南烟水路，行尽江南，不与离人遇。睡里消魂无说处，觉来惆怅消魂误。欲尽此情书尺素，浮雁沉鱼，终了无凭据。却倚缓弦歌别绪，断肠移破秦筝柱。
蓼莪::佚名::蓼蓼者莪，匪莪伊蒿。哀哀父母，生我劬劳。蓼蓼者莪，匪莪伊蔚。哀哀父母，生我劳瘁。瓶之罄矣，维罍之耻。鲜民之生，不如死之久矣。无父何怙？无母何恃？出则衔恤，入则靡至。父兮生我，母兮鞠我。抚我畜我，长我育我，顾我复我，出入腹我。欲报之德。昊天罔极！南山烈烈，飘风发发。民莫不穀，我独何害！南山律律，飘风弗弗。民莫不穀，我独不卒！
采蘋::佚名::于以采蘋？南涧之滨。于以采藻？于彼行潦。于以盛之？维筐及筥。于以湘之？维锜及釜。于以奠之？宗室牖下。谁其尸之？有齐季女。
方山子传::苏轼::方山子，光、黄间隐人也。少时慕朱家、郭解为人，闾里之侠皆宗之。稍壮，折节读书，欲以此驰骋当世，然终不遇。晚乃遁于光、黄间，曰岐亭。庵居蔬食，不与世相闻。弃车马，毁冠服，徒步往来山中，人莫识也。见其所著帽，方耸而高，曰：“此岂古方山冠之遗象乎？”因谓之方山子。余谪居于黄，过岐亭，适见焉。曰：“呜呼！此吾故人陈慥季常也。何为而在此？”方山子亦矍然，问余所以至此者。余告之故。俯而不答，仰而笑，呼余宿其家。环堵萧然，而妻子奴婢皆有自得之意。余既耸然异之。独念方山子少时，使酒好剑，用财如粪土。前十九年，余在岐山，见方山子从两骑，挟二矢，游西山。鹊起于前，使骑逐而射之，不获。方山子怒马独出，一发得之。因与余马上论用兵及古今成败，自谓一世豪士。今几日耳，精悍之色犹见于眉间，而岂山中之人哉？然方山子世有勋阀，当得官，使从事于其间，今已显闻。而其家在洛阳，园宅壮丽与公侯等。河北有田，岁得帛千匹，亦足以富乐。皆弃不取，独来穷山中，此岂无得而然哉？余闻光、黄间多异人，往往阳狂垢污，不可得而见。方山子倘见之欤？
沉醉东风·七夕::卢挚::银烛冷秋光画屏，碧天晴夜静闲亭。蛛丝度绣针，龙麝焚金鼎。庆人间七夕佳令。卧看牵牛织女星，月转过梧桐树影。
送友人::薛涛::水国蒹葭夜有霜，月寒山色共苍苍。谁言千里自今夕，离梦杳如关塞长。
元日::成彦雄::戴星先捧祝尧觞，镜里堪惊两鬓霜。好是灯前偷失笑，屠苏应不得先尝。
项羽之死::司马迁::项王军壁垓下，兵少食尽，汉军及诸侯兵围之数重。夜闻汉军四面皆楚歌，项王乃大惊曰：“汉皆已得楚乎？是何楚人之多也！”项王则夜起，饮帐中。有美人名虞，常幸从；骏马名骓，常骑之。于是项王乃悲歌慷慨，自为诗曰：“力拔山兮气盖世，时不利兮骓不逝。骓不逝兮可奈何，虞兮虞兮奈若何！”歌数阕，美人和之。项王泣数行下，左右皆泣，莫能仰视。于是项王乃上马骑，麾下壮士骑从者八百余人，直夜溃围南出，驰走。平明，汉军乃觉之，令骑将灌婴以五千骑追之。项王渡淮，骑能属者百余人耳。项王至阴陵，迷失道，问一田父，田父绐曰“左”。左，乃陷大泽中。以故汉追及之。项王乃复引兵而东，至东城，乃有二十八骑。汉骑追者数千人。项王自度不得脱。谓其骑曰：“吾起兵至今八岁矣，身七十余战，所当者破，所击者服，未尝败北，遂霸有天下。然今卒困于此，此天之亡我，非战之罪也。今日固决死，愿为诸君快战，必三胜之，为诸君溃围，斩将，刈旗，令诸君知天亡我，非战之罪也。”乃分其骑以为四队，四向。汉军围之数重。项王谓其骑曰：“吾为公取彼一将。”令四面骑驰下，期山东为三处。于是项王大呼驰下，汉军皆披靡，遂斩汉一将。是时，赤泉侯为骑将，追项王，项王瞋目而叱之，赤泉侯人马俱惊，辟易数里。与其骑会为三处。汉军不知项王所在，乃分军为三，复围之。项王乃驰，复斩汉一都尉，杀数十百人，复聚其骑，亡其两骑耳。乃谓其骑曰：“何如？”骑皆伏曰：“如大王言。”于是项王乃欲东渡乌江。乌江亭长檥船待，谓项王曰：“江东虽小，地方千里，众数十万人，亦足王也。愿大王急渡。今独臣有船，汉军至，无以渡。”项王笑曰：“天之亡我，我何渡为！且籍与江东子弟八千人渡江而西，今无一人还，纵江东父兄怜而王我，我何面目见之？纵彼不言，籍独不愧于心乎？”乃谓亭长曰：“吾知公长者。吾骑此马五岁，所当无敌，尝一日行千里，不忍杀之，以赐公。”乃令骑皆下马步行，持短兵接战。独籍所杀汉军数百人。项王身亦被十余创。顾见汉骑司马吕马童，曰：“若非吾故人乎？”马童面之，指王翳曰：“此项王也。”项王乃曰：“吾闻汉购我头千金，邑万户，吾为若德。”乃自刎而死。王翳取其头，余骑相蹂践争项王，相杀者数十人。最其后，郎中骑杨喜，骑司马吕马童，郎中吕胜、杨武各得其一体。
铜雀台赋::曹植::从明后而嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣。仰春风之和穆兮，听百鸟之悲鸣。天云垣其既立兮，家愿得而获逞。扬仁化于宇内兮，尽肃恭于上京。惟桓文之为盛兮，岂足方乎圣明！休矣美矣！惠泽远扬。翼佐我皇家兮，宁彼四方。同天地之规量兮，齐日月之晖光。永贵尊而无极兮，等年寿于东王。《三国志》版从明后以嬉游兮，登层台以娱情。见太府之广开兮，观圣德之所营。建高门之嵯峨兮，浮双阙乎太清。立中天之华观兮，连飞阁乎西城。临漳水之长流兮，望园果之滋荣。立双台于左右兮，有玉龙与金凤。揽二乔于东南兮，乐朝夕之与共。俯皇都之宏丽兮，瞰云霞之浮动。欣群才之来萃兮，协飞熊之吉梦。仰春风之和穆兮，听百鸟之悲鸣。云天亘其既立兮，家愿得乎双逞。扬仁化于宇宙兮，尽肃恭于上京。惟桓文之为盛兮，岂足方乎圣明？休矣美矣！惠泽远扬。翼佐我皇家兮，宁彼四方。同天地之规量兮，齐日月之辉光。永贵尊而无极兮，等君寿于东皇。御龙旗以遨游兮，回鸾驾而周章。恩化及乎四海兮，嘉物阜而民康。愿斯台之永固兮，乐终古而未央！《三国演义》版
黄州快哉亭记::苏辙::江出西陵，始得平地，其流奔放肆大。南合沅、湘，北合汉沔，其势益张。至于赤壁之下，波流浸灌，与海相若。清河张君梦得谪居齐安，即其庐之西南为亭，以览观江流之胜，而余兄子瞻名之曰“快哉”。盖亭之所见，南北百里，东西一舍。涛澜汹涌，风云开阖。昼则舟楫出没于其前，夜则鱼龙悲啸于其下。变化倏忽，动心骇目，不可久视。今乃得玩之几席之上，举目而足。西望武昌诸山，冈陵起伏，草木行列，烟消日出。渔夫樵父之舍，皆可指数。此其所以为“快哉”者也。至于长洲之滨，故城之墟。曹孟德、孙仲谋之所睥睨，周瑜、陆逊之所骋骛。其流风遗迹，亦足以称快世俗。昔楚襄王从宋玉、景差于兰台之宫，有风飒然至者，王披襟当之，曰：“快哉此风！寡人所与庶人共者耶？”宋玉曰：“此独大王之雄风耳，庶人安得共之！”玉之言盖有讽焉。夫风无雌雄之异，而人有遇，不遇之变；楚王之所以为乐，与庶人之所以为忧，此则人之变也，而风何与焉？士生于世，使其中不自得，将何往而非病？使其中坦然，不以物伤性，将何适而非快？今张君不以谪为患，窃会计之余功，而自放山水之间，此其中宜有以过人者。将蓬户瓮牖无所不快；而况乎濯长江之清流，揖西山之白云，穷耳目之胜以自适也哉！不然，连山绝壑，长林古木，振之以清风，照之以明月，此皆骚人思士之所以悲伤憔悴而不能胜者，乌睹其为快也哉！元丰六年十一月朔日，赵郡苏辙记。
蝶恋花·昨夜秋风来万里::苏轼::昨夜秋风来万里。月上屏帏，冷透人衣袂。有客抱衾愁不寐。那堪玉漏长如岁。羁舍留连归计未。梦断魂销，一枕相思泪。衣带渐宽无别意。新书报我添憔悴。
雨霖铃·孜孜矻矻::王安石::孜孜矻矻。向无明里、强作窠窟。浮名浮利何济，堪留恋处，轮回仓猝。幸有明空妙觉，可弹指超出。缘底事、抛了全潮，认一浮沤作瀛渤。本源自性天真佛。只些些、妄想中埋没。贪他眼花阳艳，谁信道、本来无物。一旦茫然，终被阎罗老子相屈。便纵有、千种机筹，怎免伊唐突。
致酒行::李贺::零落栖迟一杯酒，主人奉觞客长寿。主父西游困不归，家人折断门前柳。吾闻马周昔作新丰客，天荒地老无人识。空将笺上两行书，直犯龙颜请恩泽。我有迷魂招不得，雄鸡一声天下白。少年心事当拿云，谁念幽寒坐呜呃。
和乐天春词::刘禹锡::新妆宜面下朱楼，深锁春光一院愁。行到中庭数花朵，蜻蜓飞上玉搔头。
登柳州城楼寄漳汀封连四州::柳宗元::城上高楼接大荒，海天愁思正茫茫。惊风乱飐芙蓉水，密雨斜侵薜荔墙。岭树重遮千里目，江流曲似九回肠。共来百越文身地，犹自音书滞一乡。
清平乐·金风细细::晏殊::金风细细。叶叶梧桐坠。绿酒初尝人易醉。一枕小窗浓睡。紫薇朱槿花残。斜阳却照阑干。双燕欲归时节，银屏昨夜微寒。
送人游岭南::司空曙::万里南游客，交州见柳条。逢迎人易合，时日酒能消。浪晓浮青雀，风温解黑貂。囊金如未足，莫恨故乡遥。
二子乘舟::佚名::二子乘舟，泛泛其景。愿言思子，中心养养！二子乘舟，泛泛其逝。愿言思子，不瑕有害！
唐多令·惜别::吴文英::何处合成愁。离人心上秋。纵芭蕉、不雨也飕飕。都道晚凉天气好，有明月、怕登楼。年事梦中休。花空烟水流。燕辞归、客尚淹留。垂柳不萦裙带住。漫长是、系行舟。
减字木兰花·莺初解语::苏轼::莺初解语，最是一年春好处。微雨如酥，草色遥看近却无。休辞醉倒，花不看开人易老。莫待春回，颠倒红英间绿苔。
七夕::徐凝::一道鹊桥横渺渺，千声玉佩过玲玲。别离还有经年客，怅望不如河鼓星。
无家别::杜甫::寂寞天宝后，园庐但蒿藜。我里百余家，世乱各东西。存者无消息，死者为尘泥。贱子因阵败，归来寻旧蹊。久行见空巷，日瘦气惨凄，但对狐与狸，竖毛怒我啼。四邻何所有，一二老寡妻。宿鸟恋本枝，安辞且穷栖。方春独荷锄，日暮还灌畦。县吏知我至，召令习鼓鞞。虽从本州役，内顾无所携。近行止一身，远去终转迷。家乡既荡尽，远近理亦齐。永痛长病母，五年委沟溪。生我不得力，终身两酸嘶。人生无家别，何以为蒸黎。
人有负盐负薪者::李延寿::人有负盐负薪者，同释重担息树阴。少时，且行，争一羊皮，各言藉背之物。久未果，遂讼于官。惠遣争者出，顾州纪纲曰：“以此羊皮可拷知主乎?”群下咸无答者。惠令人置羊皮席上，以杖击之，见少盐屑，曰：“得其实矣。”使争者视之，负薪者乃伏而就罪。
贺新郎·夏景::苏轼::乳燕飞华屋。悄无人、桐阴转午，晚凉新浴。手弄生绡白团扇，扇手一时似玉。渐困倚、孤眠清熟。帘外谁来推绣户，枉教人、梦断瑶台曲。又却是，风敲竹。石榴半吐红巾蹙。待浮花、浪蕊都尽，伴君幽独。秾艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。
过香积寺::王维::不知香积寺，数里入云峰。古木无人径，深山何处钟。泉声咽危石，日色冷青松。薄暮空潭曲，安禅制毒龙。
芳心苦·杨柳回塘::贺铸::杨柳回塘，鸳鸯别浦。绿萍涨断莲舟路。断无蜂蝶慕幽香，红衣脱尽芳心苦。返照迎潮，行云带雨。依依似与骚人语。当年不肯嫁春风，无端却被秋风误。
喜见外弟又言别::李益::十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。
子鱼论战::左丘明::二十有二年春，公伐邾，取须句。夏，宋公、卫侯、许男、滕子伐郑。秋，八月丁未，及邾人战于升陉。冬，十有一月己巳朔，宋公及楚人战于泓，宋师败绩。楚人伐宋以救郑。宋公将战。大司马固谏曰：“天之弃商久矣，君将兴之，弗可赦也已。”弗听。冬十一月己巳朔，宋公及楚人战于泓。宋人既成列，楚人未既济。司马曰：“彼众我寡，及其未既济也，请击之。”公曰：“不可。”既济而未成列，又以告。公曰：“未可。”既陈而后击之，宋师败绩。公伤股，门官歼焉。国人皆咎公。公曰：“君子不重伤，不禽二毛。古之为军也，不以阻隘也。寡人虽亡国之余，不鼓不成列。”子鱼曰：“君未知战。勍敌之人，隘而不列，天赞我也。阻而鼓之，不亦可乎？犹有惧焉！且今之勍者，皆我敌也。虽及胡耇，获则取之，何有于二毛？明耻教战，求杀敌也。伤未及死，如何勿重？若爱重伤，则如勿伤；爱其二毛，则如服焉。三军以利用也，金鼓以声气也。利而用之，阻隘可也；声盛致志，鼓儳可也。”
卖花声·怀古::张可久::阿房舞殿翻罗袖，金谷名园起玉楼，隋堤古柳缆龙舟。不堪回首，东风还又，野花开暮春时候。美人自刎乌江岸，战火曾烧赤壁山，将军空老玉门关。伤心秦汉，生民涂炭，读书人一声长叹。
外科医生::江盈科::有医者，自称善外科。一裨将阵回，中流矢，深入膜，延使治。乃持并州剪，剪去矢官，跪而请酬。裨将曰：“镞在膜内须亟治。”医曰：“此内科之事，不意并责我。”裨将曰：“呜呼，世直有如是欺诈之徒。”
无题·油壁香车不再逢::晏殊::油壁香车不再逢，峡云无迹任西东。梨花院落溶溶月，柳絮池塘淡淡风。几日寂寥伤酒后，一番萧索禁烟中。鱼书欲寄何由达，水远山长处处同。
江陵愁望寄子安 / 江陵愁望有寄::鱼玄机::枫叶千枝复万枝，江桥掩映暮帆迟。忆君心似西江水，日夜东流无歇时。
秋下荆门::李白::霜落荆门江树空，布帆无恙挂秋风。此行不为鲈鱼鲙，自爱名山入剡中。
太原早秋::李白::岁落众芳歇，时当大火流。霜威出塞早，云色渡河秋。梦绕边城月，心飞故国楼。思归若汾水，无日不悠悠。
问说::刘开::君子之学必好问。问与学，相辅而行者也。非学无以致疑，非问无以广识；好学而不勤问，非真能好学者也。理明矣，而或不达于事；识其大矣，而或不知其细，舍问，其奚决焉？贤于己者，问焉以破其疑，所谓“就有道而正”也。不如己者，问焉以求一得，所谓“以能问于不能，以多问于寡”也。等于己者，问焉以资切磋，所谓交相问难，审问而明辨之也。《书》不云乎？“好问则裕。”孟子论：“求放心”，而并称曰“学问之道”，学即继以问也。子思言“尊德性”，而归于“道问学”，问且先于学也。古之人虚中乐善，不择事而问焉，不择人而问焉，取其有益于身而已。是故狂夫之言，圣人择之，刍荛之微，先民询之，舜以天子而询于匹夫，以大知而察及迩言，非苟为谦，诚取善之弘也。三代而下，有学而无问，朋友之交，至于劝善规过足矣，其以义理相咨访，孜孜焉唯进修是急，未之多见也，况流俗乎？是己而非人，俗之同病。学有未达，强以为知；理有未安，妄以臆度。如是，则终身几无可问之事。贤于己者，忌之而不愿问焉；不如己者，轻之而不屑问焉；等于己者，狎xiá之而不甘问焉，如是，则天下几无可问之人。人不足服矣，事无可疑矣，此唯师心自用耳。夫自用，其小者也；自知其陋而谨护其失，宁使学终不进，不欲虚以下人，此为害于心术者大，而蹈之者常十之八九。不然，则所问非所学焉：询天下之异文鄙事以快言论；甚且心之所已明者，问之人以试其能，事之至难解者，问之人以穷其短。而非是者，虽有切于身心性命之事，可以收取善之益，求一屈己焉而不可得也。嗟乎！学之所以不能几于古者，非此之由乎？且夫不好问者，由心不能虚也；心之不虚，由好学之不诚也。亦非不潜心专力之敌，其学非古人之学，其好亦非古人之好也，不能问宜也。智者千虑，必有一失。圣人所不知，未必不为愚人之所知也；愚人之所能，未必非圣人之所不能也。理无专在，而学无止境也，然则问可少耶？《周礼》，外朝以询万民，国之政事尚问及庶人，是故贵可以问贱，贤可以问不肖，而老可以问幼，唯道之所成而已矣。孔文子不耻下问，夫子贤之。古人以问为美德，而并不见其有可耻也，后之君子反争以问为耻，然则古人所深耻者，后世且行之而不以为耻者多矣，悲夫！
菩萨蛮·劝君今夜须沉醉::韦庄::劝君今夜须沉醉，尊前莫话明朝事。珍重主人心，酒深情亦深。须愁春漏短，莫诉金杯满。遇酒且呵呵，人生能几何。
秋日::程颢::闲来无事不从容，睡觉东窗日已红。万物静观皆自得，四时佳兴与人同。道通天地有形外，思入风云变态中。富贵不淫贫贱乐，男儿到此是豪雄。
沁园春·孤馆灯青::苏轼::孤馆灯青，野店鸡号，旅枕梦残。渐月华收练，晨霜耿耿；云山摛锦，朝露漙漙。世路无穷，劳生有限，似此区区长鲜欢。微吟罢，凭征鞍无语，往事千端。当时共客长安，似二陆初来俱少年。有笔头千字，胸中万卷；致君尧舜，此事何难？用舍由时，行藏在我，袖手何妨闲处看。身长健，但优游卒岁，且斗尊前。
悲愤诗::蔡琰::汉季失权柄，董卓乱天常。志欲图篡弑，先害诸贤良。逼迫迁旧邦，拥主以自疆。海内兴义师，欲共讨不祥。卓众来东下，金甲耀日光。平土人脆弱，来兵皆胡羌。猎野围城邑，所向悉破亡。斩截无孑遗，尸骸相撑拒。马边悬男头，马后载妇女。长驱西入关，迥路险且阻。还顾邈冥冥，肝脾为烂腐。所略有万计，不得令屯聚。或有骨肉俱，欲言不敢语。失意机徵间，辄言毙降虏。要当以亭刃，我曹不活汝。岂复惜性命，不堪其詈骂。或便加棰杖，毒痛参并下。旦则号泣行，夜则悲吟坐。欲死不能得，欲生无一可。彼苍者何辜，乃遭此厄祸。边荒与华异，人俗少义理。处所多霜雪，胡风春夏起。翩翩吹我衣，肃肃入我耳。感时念父母，哀叹无穷已。有客从外来，闻之常欢喜。迎问其消息，辄复非乡里。邂逅徼时愿，骨肉来迎己。己得自解免，当复弃儿子。天属缀人心，念别无会期。存亡永乖隔，不忍与之辞。儿前抱我颈，问母欲何之。人言母当去，岂复有还时。阿母常仁恻，今何更不慈。我尚未成人，奈何不顾思。见此崩五内，恍惚生狂痴。号泣手抚摩，当发复回疑。兼有同时辈，相送告离别。慕我独得归，哀叫声摧裂。马为立踟蹰，车为不转辙。观者皆嘘唏，行路亦呜咽。去去割情恋，遄征日遐迈。悠悠三千里，何时复交会。念我出腹子，匈臆为摧败。既至家人尽，又复无中外。城廓为山林，庭宇生荆艾。白骨不知谁，纵横莫覆盖。出门无人声，豺狼号且吠。茕茕对孤景，怛咤糜肝肺。登高远眺望，魂神忽飞逝。奄若寿命尽，旁人相宽大。为复强视息，虽生何聊赖。托命于新人，竭心自勖励。流离成鄙贱，常恐复捐废。人生几何时，怀忧终年岁。
水槛遣心二首::杜甫::去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。蜀天常夜雨，江槛已朝晴。叶润林塘密，衣干枕席清。不堪祗老病，何得尚浮名。浅把涓涓酒，深凭送此生。
守岁::苏轼::欲知垂尽岁，有似赴壑蛇。修鳞半已没，去意谁能遮。况欲系其尾，虽勤知奈何。儿童强不睡，相守夜欢哗。晨鸡且勿唱，更鼓畏添挝。坐久灯烬落，起看北斗斜。明年岂无年，心事恐蹉跎。努力尽今夕，少年犹可夸。
就义诗::杨继盛::浩气还太虚，丹心照千古。生平未报国，留作忠魂补。
水调歌头·隐括杜牧之齐山诗::朱熹::江水浸云影，鸿雁欲南飞。携壶结客何处？空翠渺烟霏。尘世难逢一笑，况有紫萸黄菊，堪插满头归。风景今朝是，身世昔人非。酬佳节，须酩酊，莫相违。人生如寄，何事辛苦怨斜晖。无尽今来古往，多少春花秋月，那更有危机。与问牛山客，何必独沾衣。
清明日::温庭筠::清娥画扇中，春树郁金红。出犯繁花露，归穿弱柳风。马骄偏避幰，鸡骇乍开笼。柘弹何人发，黄鹂隔故宫。
春江花月夜二首::张子容::林花发岸口，气色动江新。此夜江中月，流光花上春。分明石潭里，宜照浣纱人。交甫怜瑶珮，仙妃难重期。沉沉绿江晚，惆怅碧云姿。初逢花上月，言是弄珠时。
浪淘沙·往事只堪哀::李煜::往事只堪哀，对景难排。秋风庭院藓侵阶。一任珠帘闲不卷，终日谁来。金锁已沉埋，壮气蒿莱。晚凉天净月华开。想得玉楼瑶殿影，空照秦淮。
中秋玩月::佚名::团团离海角，渐渐入云衢。此夜一轮满，清光何处无！
赠秀才入军·其十四::嵇康::息徒兰圃，秣马华山。流磻平皋，垂纶长川。目送归鸿，手挥五弦。俯仰自得，游心太玄。嘉彼钓叟，得鱼忘筌。郢人逝矣，谁与尽言？
忆秦娥·咏桐::李清照::临高阁，乱山平野烟光薄。烟光薄，栖鸦归后，暮天闻角。断香残酒情怀恶，西风催衬梧桐落。梧桐落，又还秋色，又还寂寞。
三都赋::左思::总序盖诗有六义焉，其二曰赋。杨雄曰：“诗人之赋丽以则。”班固曰：“赋者，古诗之流也。”。先王采焉，以观土风。见“绿竹猗猗”于宜，则知卫地淇澳之产；见“在其版屋”，则知秦野西戎之宅。故能居然而辨八方。然相如赋上林而引“卢橘夏熟”，杨雄赋甘泉而陈“玉树青葱”，班固赋西都而叹以出比目，张衡赋西京而述以游海若。假称珍怪，以为润色，若斯之类，匪啻于兹。考之果木，则生非其壤；校之神物，则出非其所。于辞则易为藻饰，于义则虚而无徵。且夫玉卮无当，虽宝非用；侈言无验，虽丽非经。而论者莫不诋讦其研精，作者大氐举为宪章。积习生常，有自来矣。余既思摹二京而赋三都，其山川城邑则稽之地图，其鸟兽草木则验之方志。风谣歌舞，各附其俗；魁梧长者，莫非其旧。何则？发言为诗者，咏其所志也；美物者贵依其本，赞事者宜本其实。匪本匪实，览者奚信？且夫任土作贡，虞书所著；辩物居方，周易所慎。聊举其一隅，摄其体统，归诸诂训焉。魏都赋魏国先生有睟其容，乃盱衡而诰曰：“异乎交益之士，盖音有楚夏者，土风之乖也；情有险易者，习俗之殊也。虽则生常，固非自得之谓也。昔市南宜僚弄丸，而两家之难解。聊为吾子复玩德音，以释二客竞于辩囿者也。夫泰极剖判，造化权舆。体兼昼夜，理包清浊。流而为江海，结而为山岳。列宿分其野，荒裔带其隅。岩冈潭渊，限蛮隔夷，峻危之窍也。蛮陬夷落，译导而通，鸟兽之氓也。正位居体者，以中夏为喉，不以边垂为襟也。长世字甿者，以道德为藩，不以袭险为屏也。而子大夫之贤者，尚弗曾庶翼等威，附丽皇极。思禀正朔，乐率贡职。而徒务於诡随匪人，宴安於绝域。荣其文身，骄其险棘。缪默语之常伦，牵胶言而逾侈。饰华离以矜然，假倔彊而攘臂。非醇粹之方壮，谋踳驳於王义。孰愈寻靡{艹汧}於中逵，造沐猴於棘刺。剑阁虽嶚，凭之者蹶，非所以深根固蒂也。洞庭虽濬，负之者北，非所以爱人治国也。彼桑榆之末光，逾长庚之初辉。况河冀之爽垲，与江介之湫湄。故将语子以神州之略，赤县之畿。魏都之卓荦，六合之枢机。于时运距阳九，汉网绝维。奸回内赑，兵缠紫微。翼翼京室，眈眈帝宇，巢焚原燎，变为煨烬，故荆棘旅庭也。殷殷寰内，绳绳八区，锋镝纵横，化为战场，故麋鹿寓城也。伊洛榛旷，崤函荒芜。临菑牢落，鄢郢丘墟。而是有魏开国之日，缔构之初。万邑譬焉，亦独焠麋之与子都。培塿之与方壶也。且魏地者，毕昴之所应，虞夏之馀人。先王之桑梓，列圣之遗尘。考之四隈，则八埏之中；测之寒暑，则霜露所均。卜偃前识而赏其隆，吴札听歌而美其风。虽则衰世，而盛德形於管弦；虽逾千祀，而怀旧蕴於遐年。尔其疆域，则旁极齐秦，结凑冀道。开胸殷卫，跨蹑燕赵。山林幽岟，川泽回缭。恒碣碪?於青霄，河汾浩涆而皓溔。南瞻淇澳，则绿竹纯茂；北临漳滏，则冬夏异沼。神钲迢递於高峦，灵响时惊於四表。温泉毖涌而自浪，华清荡邪而难老。墨井盐池，玄滋素液。厥田惟中，厥壤惟白。原隰畇畇，坟衍斥斥。或嵬罍而衤复陆，或黋朗而拓落。乾坤交泰而絪缊，嘉祥徽显而豫作。是以兆朕振古，萌柢畴昔。藏气谶纬，閟象竹帛。迥时世而渊默，应期运而光赫。暨圣武之龙飞，肇受命而光宅。爰初自臻，言占其良。谋龟谋筮，亦既允臧。修其郛郭，缮其城隍。经始之制，牢笼百田。画雍豫之居，写八都之宇。鉴茅茨於陶唐，察卑宫於夏禹。古公草创，而高门有闶；宣王中兴，而筑室百堵。兼圣哲之轨，并文质之状。商丰约而折中，准当年而为量。思重爻，摹大壮。览荀卿，采萧相。拱木於林衡，授全模於梓匠。遐迩悦豫而子来，工徒拟议而骋巧。阐钩绳之筌绪，承二分之正要。揆日晷，考星耀。建社稷，作清庙。筑曾宫以回匝，比冈隒而无陂。造文昌之广殿，极栋宇之弘规。崶若崇山嚬起以崔嵬，髧若玄云舒蜺以高垂。瑰材巨世，参差。枌橑衤复结，栾栌叠施。丹梁虹申以并亘，朱桷森布而支离。绮井列疏以悬蒂，华莲重葩而倒披。齐龙首而涌霤，时梗概於滮池。旅楹闲列，晖鉴抰振。榱题黮::黑逮::，阶盾嶙峋。长庭砥平，锺虡夹陈。风无纤埃，雨无微津。岩岩北阙，南端逌遵。竦峭双碣，方驾比轮。西辟延秋，东启长春。用觐群后，观享颐宾。左则中朝有赩，听政作寝。匪朴匪，去泰去甚。木无雕锼，土无绨锦。玄化所甄，国风所禀。於前则宣明显阳，顺德崇礼。重闱洞出，锵锵济济。珍树猗猗，奇卉萋萋。蕙风如薰，甘露如醴。禁台省中，连闼对廊。直事所繇，典刑所藏。蔼蔼列侍，金蜩齐光。诘朝陪幄，纳言有章。亚以柱後，执法内侍。符节谒者，典玺储吏。膳夫有官，药剂有司。肴醳顺时，腠理则治。於後则椒鹤文石，永巷壸术。楸梓木兰，次舍甲乙。西南其户，成之匪日。丹青焕炳，特有温室。仪形宇宙，历像贤圣。图以百瑞，綷以藻咏。芒芒终古，此焉则镜。有虞作绘，兹亦等竞。右则疏圃曲池，下畹高堂。兰渚莓莓，石濑汤汤。弱葼系实，轻叶振芳。奔龟跃鱼，有祭吕梁。驰道周屈於果下，延阁胤宇以经营。飞陛方辇而径西，三台列峙以峥嵘。亢阳台於阴基，拟华山之削成。上累栋而重霤，下冰室而沍冥。周轩中天，丹墀临猋。增构瓘瓘，清尘彯彯。云雀踶甍而矫首，壮翼摛镂於青霄。雷雨窈冥而未半，皦日笼光於绮寮。习步顿以升降，御春服而逍遥。八极可围於寸眸，万物可齐於一朝。长涂牟首，豪徼互经。晷漏肃唱，明宵有程。附以兰锜，宿以禁兵。司卫闲邪，钩陈罔惊。於是崇墉濬洫，婴堞带涘。四门，隆厦重起。凭太清以混成，越埃壒而资始。藐藐标危，亭亭峻趾。临焦原而不怳，谁劲捷而无犭思？与冈岑而永固，非有期乎世祀。阳灵停曜於其表，阴祇蒙雾於其里。菀以玄武，陪以幽林。缭垣开囿，观宇相临。硕果灌丛，围木竦寻。篁筱怀风，蒲陶结阴。回渊漼，积水深。蒹葭，雚蒻森。丹藕凌波而的皪，绿芰泛涛而浸潭。羽翮颉颃，鳞介浮沈。栖者择木，雊者择音。若咆渤澥与姑馀，常鸣鹤而在阴。表清籞，勒虞箴。思国恤，忘从禽。樵苏往而无忌，即鹿纵而匪禁。腜腜坰野，奕奕菑亩。甘荼伊蠢，芒种斯阜。西门溉其前，史起灌其後。墱流十二，同源异口。畜为屯云，泄为行雨。水澍粳稌，陆莳稷黍。黝黝桑柘，油油麻纻。均田画畴，蕃庐错列姜芋充茂，桃李荫翳家安其所，而服美自悦。邑屋相望，而隔逾奕世。内则街冲辐辏，朱阙结隅。石杠飞梁，出控漳渠。疏通沟以滨路，罗青槐以荫涂。比沧浪而可濯，方步朓而有逾。习习冠盖，莘莘蒸徒。斑白不提，行旅让衢。设官分职，营处署居。夹之以府寺，班之以里闾。其府寺则位副三事，官逾六卿。奉常之号，大理之名。厦屋一揆，华屏齐荣。肃肃阶，重门再扃。师尹爰止。毗代作桢。其闾阎则长寿吉阳，永平思忠。亦有戚里，寘宫之东。闬出长者，巷苞诸公。都护之堂，殿居绮窗。舆骑朝猥，蹀危攵其中。营客馆以周坊，::食芳::宾侣之所集。玮丰楼之闬闳，起建安而首立。葺墙幂室，房庑杂袭。剞劂罔掇，匠积习。广成之传无以畴，街之邸不能及。廓三市而开廛，籍平逵而九达。班列肆以兼罗，设阛阓以襟带。济有无之常偏，距日中而毕会。抗旗亭之峣薛，侈所::兆见::之博大。百隧毂击，连轸万贯，凭轼捶马，袖幕纷半。壹八方而混同，极风采之异观。质剂平而交易，刀布贸而无算。财以工化，贿以商通。难得之货，此则弗容。器周用而长务，物背窳而就攻。不鬻邪而豫贾，著驯风之醇醲。白藏之藏，富有无堤。同赈大内，控引世资，賨幏积墆，琛币充牣。关石之所和钧，财赋之所厎慎。燕弧盈库而委劲，冀马填厩而驵骏。至乎勍敌纠纷，庶土罔宁。圣武兴言，将曜威灵。介胄重袭，旍旗跃茎。弓珧解檠，矛鋋飘英。三属之甲，缦胡之缨。控弦简发，妙拟更嬴。齐被练而銛戈，袭偏裻以讠贵列。毕出征而中律，执奇正以四伐。硕画精通，目无匪制。推锋积纪，铓气弥锐。三接三捷，既昼亦月。克翦方命，吞灭咆烋。云撤叛换，席卷虔刘。祲威八纮，荒阻率由。洗兵海岛，刷马江洲。振旅甸甸，反旆悠悠。凯归同饮，疏爵普畴。朝无刓印，国无费留。丧乱既弭而能宴，武人归兽而去战。萧斧戢柯以柙刃，虹旍摄麾以就卷。斟洪范，酌典宪。观所恒，通其变。上垂拱而司契，下缘督而自劝。道来斯贵，利往则贱。囹圄寂寥，京庾流衍。於时东鳀即序，西倾顺轨。荆南怀憓，朔北思韪。绵绵迥涂，骤山骤水。襁负赆贽，重译贡篚。髽首之豪，鐻耳之杰。服其荒服。敛衽魏阙。置酒文昌，高张宿设。其夜未遽，庭燎晢々。有客祁祁，载华载裔。岌岌冠縰，累累辫发。清酤如济，浊醪如河。冻醴流澌，温酎跃波。丰肴衍衍，行庖皤皤。愔愔醧宴，酣湑无哗延广乐，奏九成。冠韶夏，冒六茎。傮响起，疑震霆。天宇骇，地庐惊。亿若大帝之所兴作，二嬴之所曾聆。金石丝竹之恒韵，匏土革木之常调。干戚羽旄之饰好，清讴微吟之要妙。世业之所日用，耳目之所闻觉。杂糅纷错，兼该泛博。鞮鞻所掌之音，韎昧任禁之曲。以娱四夷之君，以睦八荒之俗。既苗既狩，爰游爰豫。藉田以礼动，大阅以义举。备法驾，理秋御。显文武之壮观，迈梁驺之所著。林不槎枿，泽不伐夭。斧斨以时，罾以道。德连木理，仁挺芝草。皓兽为之育薮，丹鱼为之生沼。矞云翔龙，泽马亍阜。山图其石，川形其宝。莫黑匪乌，三趾而来仪。莫赤匪狐，九尾而自扰。嘉颖离合以汤汤，醴泉涌流而浩浩。显祯祥以曲成，固触物而兼造。盖亦明灵之所酬酢，休徵之所伟兆。旼々率土，迁善罔匮。沐浴福应，宅心醰粹。馀粮栖亩而弗收，颂声载路而洋溢。河洛开奥，符命用出。翩翩黄鸟，衔书来讯人谋所尊，鬼谋所秩。刘宗委驭，巽其神器。闚玉策於金縢，案图於石室。考历数之所在，察五德之所莅。量寸旬，涓吉日。陟中坛，即帝位。改正朔，易服色。继绝世，脩废职。徽帜以变，器械以革。显仁翌明，藏用玄默。菲言厚行，陶化染学。雠校篆籀，篇章毕觌。优贤著於扬历，匪孽形於亲戚。本枝别干，蕃屏皇家。勇若任城，才若东阿。抗旍则威噞秋霜，摛翰则华纵春葩。英喆雄豪，佐命帝室。相兼二八，将猛四七。赫赫震震，开务有谧。故令斯民睹泰阶之平，可比屋而为一。算祀有纪，天禄有终。传业禅祚，高谢万邦。皇恩绰矣，帝德冲矣。让其天下，臣至公矣。荣操行之独得，超百王之庸庸。追亘卷领与结绳，睠留重华而比踪。尊卢赫胥，羲农有熊。虽自以为道，洪化以为隆。世笃玄同，奚遽不能与之踵武而齐其风？是故料其建国，析其法度。谘其考室，议其举厝。复之而无斁，申之而有裕。非疏粝之士所能精，非鄙俚之言所能具。“至於山川之倬诡，物产之魁殊。或名奇而见称，或实异而可书。生生之所常厚，洵美之所不渝。其中则有鸳鸯交谷，虎涧龙山。掘鲤之淀，盖节之渊。嬛嬛精卫，衔木偿怨。常山平干，钜鹿河间。列真非一，往往出焉。昌容练色，犊配眉连。玄俗无影，木羽偶仙。琴高沈水而不濡，时乘赤鲤而周旋。师门使火以验术，故将去而林燔。易阳壮容，卫之稚质。邯郸鵕步，赵之鸣瑟。真定之梨，故安之栗。醇酎中山，流湎千日。淇洹之笋，信都之枣。雍丘之粱，清流之稻。锦绣襄邑，罗绮朝歌。绵纩房子，缣裛清河。若此之属，繁富夥够。可单究，是以抑而未罄也。盖比物以错辞，述清都之闲丽。虽选言以简章，徒九复而遗旨。览大易与春秋，判殊隐而一致。末上林之隤墙，本前脩以作系。其军容弗犯，信其果毅。纠华绥戎，以戴公室。元勋配管敬之绩，歌锺析邦君之肆。则魏绛之贤有令闻也。闲居隘巷，室迩心遐。富仁宠义，职竞弗罗。千乘为之轼庐，诸侯为之止戈。则干木之德自解纷也。贵非吾尊，重士逾山。亲御监门，嗛嗛同轩。搦秦起赵。威振八蕃。则信陵之名若兰芬也。英辩荣枯，能济其厄。位加将相，窒隙之策。四海齐锋，一口所敌，张仪、张禄亦足云也。搉惟庸蜀与鸲鹊同窠，句吴与黾同穴。一自以为禽鸟，一自以为鱼鳖。山阜猥积而踦区，泉流迸集而咉咽。隰壤瀸漏而沮洳，林薮石留而芜秽。穷岫泄云，日月恒翳。宅土熇暑，封疆障疠。蔡莽螫剌，昆虫毒噬。汉罪流御，秦馀徙::列巾::。宵貌蕞陋，禀质脆。巷无杼首，里罕耆耋。或魋髻而左言，或镂肤而钻发。或明发而嬥歌，或浮泳而卒岁。风俗以果为婳，人物以戕害为艺。威仪所不摄，宪章所不缀。由重山之束厄，因长川之裾势。距远关以闚，时高樔而陛制。薄戍绵幂，无异蛛蝥之网；弱卒琐甲，无异螳螂之卫。与先世而常然，虽信险而剿绝。揆既往之前迹，即将来之後辙。成都迄已倾覆，建邺则亦颠沛。顾非累卵於叠釭，焉至观形而怀怛！权假日以馀荣，比朝华而菴蔼。览麦秀与黍离，可作谣於吴会。”先生之言未卒，吴蜀二客，矍焉相顾，倏焉失所。有靦瞢容，神形茹。气离坐，倏墨而谢。曰：“仆党清狂，怵迫闽濮。习蓼虫之忘辛，玩进退之惟谷。非常寐而无觉，不睹皇舆之轨躅。过以亻凡剽之单慧，历执古之醇听。兼重以崒缪，偭辰光而罔定。先生玄识，深颂靡测。得闻上德之至盛，匪同忧於有圣。抑若春霆发响，而惊蛰飞竞。潜龙浮景，而幽泉高镜。虽星有风雨之好，人有异同之性。庶觌蔀家与剥庐，非苏世而居正。且夫寒谷丰黍，吹律暖之也。昬情爽曙，箴规显之也。虽明珠兼寸，尺璧有盈。曜车二六，三倾五城，未若申锡典章之为远也。”亮曰：“日不双丽，世不两帝。天经地纬，理有大归。安得齐给守其小辩也。”吴都赋东吴王孙冁然而咍，曰：“夫上图景宿，辨於天文者也。下料物土，析於地理者也。古先帝代，曾览八纮之洪绪。一六合而光宅，翔集遐宇。鸟策篆素，玉牒石记。乌闻梁岷有陟方之馆、行宫之基欤？而吾子言蜀都之富，禺同之有。玮其区域，美其林薮。矜巴汉之阻，则以为袭险之右。徇蹲鸱之沃，则以为世济阳九。龌龊而算，顾亦曲士之所叹也。旁魄而论都，抑非大人之壮观也。何则？土壤不足以摄生，山川不足以周卫。公孙国之而破，诸葛家之而灭。兹乃丧乱之丘墟，颠覆之轨辙。安可以俪王公而著风烈也？玩其碛砾而不窥玉渊者，未知骊龙之所蟠也。习其弊邑而不睹上邦者，未知英雄之所躔也。“子独未闻大吴之巨丽乎？且有吴之开国也，造自太伯，宣於延陵。盖端委之所彰，高节之所兴。建至德以创洪业，世无得而显称。由克让以立风俗，轻脱鵕於千乘。若率土而论都，则非列国之所觖望也。故其经略，上当星纪。拓土画疆，卓荦兼并。包括干越，跨蹑蛮荆。婺女寄其曜，翼轸寓其精。指衡岳以镇野，目龙川而带坰。“尔其山泽，则嵬嶷峣屼，?婴冥郁岪。溃渱泮汗，滇氵眄淼漫。或涌川而开渎，或吞江而纳汉。磈々，滮々涆々。?钦碒乎数州之间，灌注乎天下之半。百川派别，归海而会。控清引浊，混涛并濑。濆薄沸腾，寂寥长迈。濞焉汹汹，隐焉潏潏。出乎大荒之中，行乎东极之外。经扶桑之中林，包汤谷之滂沛。潮波汨起，回复万里。歊雾漨浡，云蒸昏昧。泓澄?#91;，澒溶沆漾。莫测其深，莫究其广。澶湉漠而无涯，牜怱有流而为长。朅异之所丛育，鳞甲之所集往。“於是乎长鲸吞航，修鲵吐浪。跃龙腾蛇，鲛鲻琵琶。王鲔鯸鲐，鮣龟鱕?昔。乌贼拥剑，鼊鲭鳄。涵泳乎其中。葺鳞镂甲，诡类舛错。溯洄顺流，噞喁沈浮。鸟则鹍鸡鸀鳿\\\，鹴鹄鹭鸿。鶢鶋避风，候雁造江。鸂敕?鷛渠?，鹤鹙鸧。鹳鸥鹢鸬，氾滥乎其上。湛淡羽仪，随波参差。理翮整翰，容与自玩。雕啄蔓藻，刷荡漪澜。鱼鸟聱耴，万物蠢生。芒芒黖々，慌罔奄欻，神化翕忽，函幽育明。穷性极形，盈虚自然。蚌蛤珠胎，与月亏全。巨鳌赑屃，首冠灵山。大鹏缤翻，翼若垂天。振荡汪流，雷抃重渊。殷动宇宙，胡可胜原！“岛屿绵邈，洲渚冯隆。旷瞻迢递，迥眺冥蒙。珍怪丽，奇隙充。径路绝，风云通。洪桃屈盘，丹桂灌丛。琼枝抗茎而敷蕊，珊瑚幽茂而玲珑。增冈重阻，列真之宇。玉堂对溜，石室相距。蔼蔼翠幄，?弱?弱素女。江斐於是往来，海童於是宴语。斯实神妙之响象，嗟难得而覙缕！“尔乃地势坱圠，卉木镺蔓。遭薮为圃，值林为苑。异荂蓲，夏晔冬蒨。方志所辨，中州所羡。草则藿蒳豆蔻，姜汇非一。江蓠之属，海苔之类。纶组紫绛，食葛香茅。石帆水松，东风扶留。布濩皋泽，蝉联陵丘。夤缘山岳之岊，幂历江海之流。扤白蒂，衔朱蕤。郁兮?茂，晔兮菲菲。光色炫晃，芬馥肸蚃。职贡纳其包匦，离骚咏其宿莽。木则枫柙櫲樟，栟榈枸桹。绵杬杶栌，文欀桢橿。平仲桾櫏，松梓古度。楠榴之木，相思之树。宗生高冈，族茂幽阜。擢本千寻，垂荫万亩。攒柯挐茎，重葩殗叶。轮囷蚪蟠，鳞接。荣色杂糅，绸缪缛绣。宵露霮感，旭日晻孛。与风飖飏，::风幼::浏飕飗。鸣条律畅，飞音响亮。盖象琴筑并奏，笙竽俱唱。其上则猿父哀吟，犭军子长啸。狖鼯猓然，腾趠飞超。争接县垂，竞游远枝。惊透沸乱，牢落翚散。其下则有枭羊麡狼，猰?犭区象。乌菟之族，犀兕之党。钩爪锯牙，自成锋颖。精若燿星，声若云霆。名载於山经，形镂於夏鼎。“其竹则筼筜箖箊，桂箭射筒。柚梧有篁，篻簩有丛。苞笋抽节，往往萦结。绿叶翠茎，冒霜停雪。橚矗森萃，蓊茸萧瑟。檀栾蝉蜎，玉润碧鲜。梢云无以逾，嶰谷弗能连。鸑鷟食其实，鹓雏扰其间。其果则丹橘馀甘，荔枝之林。槟榔无柯，椰叶无阴。龙眼橄榄，榴御霜。结根比景之阴，列挺衡山之阳。素华斐，丹秀芳。临青壁，系紫房。鹧鸪南翥而中留，孔雀綷羽以翱翔。山鸡归飞而来栖，翡翠列巢以重行。其琛赂则琨瑶之阜，铜锴之垠。火齐之宝，骇鸡之珍。赪丹明玑，金华银朴。紫贝流黄，缥碧素玉。隐赈崴，杂插幽屏。精曜潜颖，硩陊山谷。碕岸为之不枯，林木为之润黩。隋侯於是鄙其夜光，宋王於是陋其结绿。“其荒陬谲诡，则有龙穴内蒸，云雨所储。陵鲤若兽，浮石若桴。双则比目，片则王馀。穷陆饮木，极沈水居。泉室潜织而卷绡，渊客慷慨而泣珠。开北户以向日，齐南冥於幽都。其四野，则畛畷无数，膏腴兼倍。原隰殊品，窊隆异等。象耕鸟耘，此之自与。穱秀菰穗，於是乎在。煮海为盐，采山铸钱。国税再熟之稻，乡贡八蚕之绵。“徒观其郊隧之内奥，都邑之纲纪。霸王之所根柢，开国之所基趾。郛郭周匝，重城结隅。通门二八，水道陆衢。所以经始，用累千祀。宪紫宫以营室，廓广庭之漫漫。寒暑隔阂於邃宇，虹霓回带於云馆。所以跨跱焕炳万里也。造姑苏之高台，临四远而特建，带朝夕之浚池，佩长洲之茂苑。窥东山之府，则环宝溢目；海陵之仓，则红粟流衍。起寝庙於武昌，作离宫於建业。阐阖闾之所营，采夫差之遗法。抗神龙之华殿，施荣楯而捷猎。崇临海之崔巍，饰赤乌之韡晔。东西胶葛，南北峥嵘。房栊对櫎，连阁相经。阍闼谲诡，异出奇名。左称弯碕，右号临硎。雕栾镂楶，青琐丹楹。图以云气，画以仙灵。虽兹宅之夸丽，曾未足以少宁。思比屋於倾宫，毕结瑶而构琼。高闱有闶，洞门方轨。朱阙双立，驰道如砥。树以青槐，亘以绿水。玄荫眈眈，清流亹亹。列寺七里，侠栋阳路。屯营栉比，解署釭布。横塘查下，邑屋隆夸。长干延属，飞甍舛互。“其居则高门鼎贵，魁岸豪杰。虞魏之昆，顾陆之裔。歧嶷继体，老成弈世。跃马叠迹，朱轮累辙。陈兵而归，兰锜内设。冠盖云荫，闾阎阗噎。其邻则有任侠之靡，轻訬之客。缔交翩翩，亻宝从弈弈。出蹑珠履，动以千百。里宴巷饮，飞觞举白。翘关扛鼎。拚射壶博。鄱阳暴谑，中酒而作。“於是乐只衎而欢饫无匮，都辇殷而四奥来暨。水浮陆行，方舟结驷。唱棹转毂，昧旦永日。开市朝而并纳，横阛阓而流溢。混品物而同廛，并都鄙而为一。士女伫眙，商贾骈{比土}。纻衣絺服，杂沓傱萃。轻舆按辔以经隧，楼船举颿而过肆。果布辐凑而常然，致远流离与珂。纟集贿纷纭，器用万端。金镒磊砢，珠琲阑干。桃笙象簟，韬於筒中；蕉葛升越，弱於罗纨。泶犭翏，交贸相竞。喧哗喤呷，芬葩荫映。挥袖风飘而红尘昼昬；流汗霡霂而中逵泥泞。“富中之甿，货殖之选。乘时射利，财丰巨万。竞其区宇，则并疆兼巷；矜其宴居，则珠服玉馔。趫材悍壮，此焉比庐。捷若庆忌，勇若专诸。危冠而出，竦剑而趋。扈带鲛函，扶揄属镂藏鍦於人，去::盾戈::自闾。家有鹤膝，户有犀渠。军容蓄用，器械兼储。吴钩越棘，纯钧湛卢。戎车盈於石城，戈船掩乎江湖。“露往霜来，日月其除。草木节解，鸟兽腯肤。观鹰隼，诫征夫。坐组甲，建祀姑。命官帅而拥铎，将校猎乎具区。乌浒狼荒，夫南西屠。儋耳黑齿之酋，金邻象郡之渠。戊矞，靸霅警捷，先驱前涂。俞骑骋路，指南司方。出车槛槛，被练锵锵。吴王乃巾玉辂，轺骕骦。旗鱼须，常重光。摄乌号，佩干将。羽旄扬蕤，雄戟耀芒。贝胄象弭，织文鸟章。六军袀服，四骐龙骧。峭格周施，罿罻普张。罼鶒琐结，罠氾连纲。阹以九疑，御以沅湘。輶轩蓼扰，彀骑炜煌。袒裼徒搏，拔距投石之部。猿臂骿胁，狂趭犷猤。鹰瞵鹗视，じす翊。若离若合者，相与腾跃乎莽之野。干卤殳鋋，旸夷勃卢之旅。长::矛殳::短兵，直发驰骋。儇佻坌并，衔枚无声。悠悠旆旌者，相与聊浪乎昧莫之坰。钲鼓叠山，火烈熛林。飞爓浮烟，载霞载阴。菈擸雷硠，崩峦弛岑。鸟不择木，兽不择音。::虎武::甝，::系页::麋麖。蓦六驳，追飞生。弹鸶鶁，射猱犭廷。白雉落，黑鸩零。陵绝???嶕，聿越巉险。跇逾竹柏，猭杞柟。封豨，神螭掩。刚镞润，霜刃染。“於是弭节顿辔，齐镳驻跸。徘徊倘佯，寓目幽蔚。览将帅之拳勇，与士卒之抑扬。羽族以觜距为刀铍，毛群以齿角为矛铗，皆体著而应卒。所以挂扢而为创痏，冲踤而断筋骨。莫不衄锐挫芒，拉捭摧藏。虽有石林之岝崿，请攘臂而靡之；虽有雄虺之九首，将抗足而跐之。颠覆巢居，剖破窟宅。仰攀鵕鸃，俯蹴豺敠。刦剞熊罴之室，剽掠虎豹之落。猩猩啼而就禽，笑而被格。屠巴蛇，出象骼。斩鹏翼，掩广泽。轻禽狡兽，周章夷犹。狼跋乎中，忘其所以睒睗，失其所以去就。魂褫气慑而自踢伏者，应弦饮羽，形偾景僵者，累积而增益，杂袭错缪。倾薮薄，倒岬岫。岩穴无豜豵，翳荟无{鹿需}鹨。思假道於丰隆，披重霄而高狩。笼乌兔於日月，穷飞走之栖宿。“嶰涧閴，冈岵童。罾罘满，效获众。回靶乎行邪，睨观鱼乎三江。泛舟航於彭蠡，浑万艘而既同。弘舸连舳，巨槛接舻。飞云盖海，制非常模。叠华楼而岛跱，时仿於方壶。比鹢首而有裕，迈馀皇於往初。张组帏，构流苏。开轩幌，镜水区。槁工楫师，选自闽禺。习御长风，狎玩灵胥。责千里於寸阴，聊先期而须臾。棹讴唱，箫籁鸣。洪流响，渚禽惊。弋磻放，稽鹪明?。虞机发，留。钩铒纵横，网罟接绪。术兼詹公，巧倾任父。筌?亘亸，鲡鲿魦。罩两魪，罺鰝虾。乘鲎鼋鼍，同罛共罗。沈虎潜鹿，馽龓僒束。鲸辈中於群犗，搀抢暴出而相属。虽复鲤，无临河而钓异射鲋於井谷。“结轻舟而竞逐，迎潮水而振缗。想萍实之复形，访灵夔於鲛人。精卫衔石而遇缴，文鳐夜飞而触纶。北山亡其翔翼，西海失其游鳞。雕题之士，镂身之卒。比饰虬龙，蛟螭与对。简其华质，则费锦缋。料其虓勇，则雕悍狼戾。相与昧潜险，搜环奇。摸蝳蝐，扪觜?隽。剖巨蚌於回渊，濯明月於涟漪。“毕天下之至异，讫无索而不臻。溪壑为之一罄，川渎为之中贫。哂澹台之见谋，聊袭海而徇珍。载汉女於后舟，追晋贾而同尘。汨乘流以砰宕，翼飔风之::风刘::々。直冲涛而上濑，常沛沛以悠悠。汔可休而凯归，揖天吴与阳侯。指包山而为期，集洞庭而淹留。数军实乎桂林之苑，飨戎旅乎落星之楼。置酒若淮泗，积肴若山丘。飞轻轩而酌绿酃，方双辔而赋珍羞。饮烽起，釂鼓震。士遗倦，众怀欣。幸乎馆娃之宫，张女乐而娱群臣。罗金石与丝竹，若钧天之下陈。登东歌，操南音。胤阳阿，咏韎任。荆艳楚舞，吴愉越吟。翕习容裔，靡靡愔愔。“若此者，与夫唱和之隆响，动锺鼓之铿耾。有殷坻颓於前，曲度难胜。皆与谣俗汁协，律吕相应。其奏乐也，则木石润色；其吐哀也，则凄风暴兴。或超延露而驾辩，或逾绿水而采菱。军马弭髦而仰秣，渊鱼竦鳞而上升。酣湑半，八音并。欢情留，良辰征。鲁阳挥戈而高麾，回曜灵於太清。将转西日而再中，齐既往之精诚。“昔者夏后氏朝群臣於兹土，而执玉帛者以万国。盖亦先生之所高会，而四方之所轨则。春秋之际，要盟之主。阖闾信其威，夫差穷其武。内果伍员之谋，外骋孙子之奇。胜强楚於柏举，栖劲越於会稽。阙沟乎商鲁，争长於黄池。徒以江湖嶮陂，物产殷充。绕溜未足言其固，郑白未足语其丰。士有陷坚之锐，俗有节概之风。睚眦则挺剑，喑呜则弯弓。拥之者龙腾，据之者虎视。麾城若振槁，搴旗若顾指。虽带甲一朝，而元功远致。虽累叶百叠，而富强相继。乐湑衎其方域，列仙集其土地。桂父练形而易色，赤须蝉蜕而附丽。中夏比焉，毕世而罕见，丹青图其珍玮，贵其宝利也。舜禹游焉，没齿而忘归，精灵留其山阿，玩其奇丽也。剖判庶士，商搉万俗。国有郁鞅而显敞，邦有湫厄而踡跼。伊兹都之函弘，倾神州而韫椟。仰南斗以斟酌，兼二仪之优渥。“繇此而揆之，西蜀之於东吴，小大之相绝也，亦犹棘林萤燿，而与夫木龙烛也。否泰之相背也，亦犹帝之悬解，而与桎梏疏属也。庸可共世而论巨细，同年而议丰确乎？暨其幽遐独邃，寥廓闲奥。耳目之所不该，足趾之所不蹈。倜傥之极异，誳诡之殊事，藏理於终古，而未寤於前觉也。若吾子之所传，孟浪之遗言，略举其梗概，而未得其要妙也。”蜀都赋有西蜀公子者，言于东吴王孙，曰：盖闻天以日月为纲，地以四海为纪。九土星分，万国错跱。崤函有帝皇之宅，河洛为王者之里。吾子岂亦曾闻蜀都之事欤？请为左右扬搉而陈之。夫蜀都者，盖兆基于上世，开国于中古。廓灵关以为门，包玉垒而为宇。带二江之双流，抗峨眉之重阻。水陆所凑，兼六合而交会焉；丰蔚所盛，茂八区而庵蔼焉。于前则跨蹑犍牂，枕倚交趾。经途所亘，五千余里。山阜相属，含溪怀谷。岗峦纠纷，触石吐云。郁葐蒕以翠微，崛巍巍以峨峨。干青霄而秀出，舒丹气而为霞。龙池瀑濆其隈，漏江伏流溃其阿。汩若汤谷之扬涛，沛若蒙汜之涌波。于是乎邛竹缘岭，菌桂临崖。旁挺龙目，侧生荔枝。布绿叶之萋萋，结朱实之离离。迎隆冬而不凋，常晔晔以猗猗。孔翠群翔，犀象竞驰。白雉朝雊，猩猩夜啼。金马骋光而绝景，碧鸡儵忽而曜仪。火井沈荧于幽泉，高爓飞煽于天垂。其间则有虎珀丹青，江珠瑕英。金沙银砾，符采彪炳，晖丽灼烁。于后则却背华容，北指昆仑。缘以剑阁，阻以石门。流汉汤汤，惊浪雷奔。望之天回，即之云昏。水物殊品，鳞介异族。或藏蛟螭，或隐碧玉。嘉鱼出于丙穴，良木攒于褒谷。其树则有木兰梫桂，杞櫹椅桐，椶枒楔枞。楩柟幽蔼于谷底，松柏蓊郁于山峰。擢修干，竦长条。扇飞云，拂轻霄。羲和假道于峻歧，阳乌回翼乎高标。巢居栖翔，聿兼邓林。穴宅奇兽，窠宿异禽。熊罴咆其阳，雕鹗鴥其阴。猿狖腾希而竞捷，虎豹长啸而永吟。于东则左绵巴中，百濮所充。外负铜梁于宕渠，内函要害于膏腴。其中则有巴菽巴戟，灵寿桃枝。樊以蒩圃，滨以盐池。蟞蛦山栖，鼋龟水处。潜龙蟠于沮泽，应鸣鼓而兴雨。丹沙赩炽出其阪，蜜房郁毓被其阜。山图采而得道，赤斧服而不朽。若乃刚悍生其方，风谣尚其武。奋之则賨旅，玩之则渝舞。锐气剽于中叶，蹻容世于乐府。于西则右挟岷山，涌渎发川。陪以白狼，夷歌成章。坰野草昧，林麓黝儵。交让所植，蹲鸱所伏。百药灌丛，寒卉冬馥。异类众伙，于何不育？其中则有青珠黄环，碧砮芒消。或丰绿荑，或蕃丹椒。麋芜布濩于中阿，风连莚蔓于兰皋。红葩紫饰，柯叶渐苞。敷橤葳蕤，落英飘飖。神农是尝，卢跗是料。芳追气邪，味蠲疠痟。其封域之内，则有原隰坟衍，通望弥博。演以潜沬，浸以绵雒。沟洫脉散，疆里绮错。黍稷油油，稻莫莫。指渠口以为云门，洒滮池而为陆泽。虽星毕之滂遝，尚未齐其膏液。尔乃邑居隐赈，夹江傍山。栋宇相望，桑梓接连。家有盐泉之井，户有橘柚之园。其园则林檎枇杷，橙柿梬楟。榹桃函列，梅李罗生。百果甲宅，异色同荣。朱樱春熟，素柰夏成。若乃大火流，凉风厉。白露凝，微霜结。紫梨津润，樼栗罅发。蒲陶乱溃，若榴竞裂。甘至自零，芬芬酷烈。其园则有蒟蒻茱萸，瓜畴芋区。甘蔗辛姜，阳蓲阴敷。日往菲薇，月来扶疏。任土所丽，众献而储。其沃瀛则有攒蒋丛蒲，绿菱红莲。杂以蕴藻，糅以苹蘩。总茎柅柅，裛叶蓁蓁。蕡实时味，王公羞焉。其中则有鸿俦鹄侣，振鹭鹈鹕。晨凫旦至，候雁衔芦。木落南翔，冰泮北徂。云飞水宿，哢吭清渠。其深则有白鼋命鳖，玄獭上祭。鳣鲔鳟鲂，鮷鳢鲨鲿。差鳞次色，锦质报章。跃涛戏濑，中流相忘。于是乎金城石郭，兼帀中区。既丽且崇，实号成都。辟二九之通门，画方轨之广涂。营新宫于爽垲，拟承明而起庐。结阳城之延阁，飞观榭乎云中。开高轩以临山，列绮窗而瞰江。内则议殿爵堂，武义虎威。宣化之闼，崇礼之闱。华阙双邈，重门洞开。金铺交映，玉题相晖。外则轨躅八达，里闬对出。比屋连甍，千庑万室。亦有甲第，当衢向术。坛宇显敞，高门纳驷。庭扣钟磬，堂抚琴瑟。匪葛匪姜，畴能是恤？亚以少城，接乎其西。市廛所会，万商之渊。列隧百重，罗肆巨千。贿货山积，纤丽星繁。都人士女，袨服靓妆。贾贸墆鬻，舛错纵横。异物崛诡，奇于八方。布有橦华，麫有桄榔。邛杖传节于大夏之邑，蒟酱流味于番禺之乡。舆辇杂沓，冠带混并。累毂叠迹，叛衍相倾。喧哗鼎沸，则哤聒宇宙；嚣尘张天，则埃壒曜灵。阛阓之里，伎巧之家。百室离房，机杼相和。贝锦斐成，濯色江波。黄润比筒，籯金所过。侈侈隆富，卓郑埒名。公擅山川，货殖私庭。藏镪巨万，鈲摫兼呈。亦以财雄，翕习边城。三蜀之豪，时来时往。养交都邑，结俦附党。剧谈戏论，扼腕抵掌。出则连骑，归从百两。若其旧俗，终冬始春。吉日良辰，置酒高堂，以御嘉宾。金罍中坐，肴烟四陈。觞以清醥，鲜以紫鳞。羽爵执竞，丝竹乃发。巴姬弹弦，汉女击节。起西音于促柱，歌江上之飉厉。纡长袖而屡舞，翩跹跹以裔裔。合樽促席，引满相罚。乐饮今夕，一醉累月。若夫王孙之属，郤公之伦。从禽于外，巷无居人。并乘骥子，俱服鱼文。玄黄异校，结驷缤纷。西逾金堤，东越玉津。朔别期晦，匪日匪旬。蹴蹈蒙笼，涉寥廓。鹰犬倏眒，罻罗络幕。毛群陆离，羽族纷泊。翕响挥霍，中网林薄。屠麖麋，翦旄麈。带文蛇，跨雕虎。志未骋，时欲晚。追轻翼，赴绝远。出彭门之阙，驰九折之阪。经三峡之峥嵘，蹑五屼之蹇浐。戟食铁之兽，射噬毒之鹿。皛貙氓于葽草，弹言鸟于森木。拔象齿，戾犀角。鸟铩翮，兽废足。殆而朅来相与，第如滇池，集于江洲。试水客，舣轻舟。娉江婓，与神游。罨翡翠，钓鰋鮋。下高鹄，出潜虬。吹洞箫，发棹讴。感鱘鱼，动阳侯。腾波沸涌，珠贝汜浮。若云汉含星，而光耀洪流。将飨獠者，张帟幕，会平原。酌清酤，割芳鲜。饮御酣，宾旅旋。车马雷骇，轰轰阗阗。若风流雨散，漫乎数百里间。斯盖宅土之所安乐，观听之所踊跃也。焉独三川，为世朝市？若乃卓荦奇谲，倜傥罔已。一经神怪，一纬人理。远则岷山之精，上为井络。天帝运期而会昌，景福肸飨而兴作。碧出苌弘之血，鸟生杜宇之魄。妄变化而非常，羌见伟于畴昔。近则江汉炳灵，世载其英。蔚若相如，皭若君平。王褒韡晔而秀发，杨雄含章而挺生。幽思绚道德，摛藻掞天庭。考四海而为儁，当中叶而擅名。是故游谈者以为誉，造作者以为程也。至乎临谷为塞，因山为障。峻岨塍埒长城，豁险吞若巨防。一人守隘，万夫莫向。公孙跃马而称帝，刘宗下辇而自王。由此言之，天下孰尚？故虽兼诸夏之富有，犹未若兹都之无量也。
山房春事二首::岑参::风恬日暖荡春光，戏蝶游蜂乱入房。数枝门柳低衣桁，一片山花落笔床。梁园日暮乱飞鸦，极目萧条三两家。庭树不知人去尽，春来还发旧时花。
劳劳亭::李白::天下伤心处，劳劳送客亭。春风知别苦，不遣柳条青。
渌水曲::李白::渌水明秋月，南湖采白蘋。荷花娇欲语，愁杀荡舟人。
塞下曲六首::李白::五月天山雪，无花只有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。天兵下北荒，胡马欲南饮。横戈从百战，直为衔恩甚。握雪海上餐，拂沙陇头寝。何当破月氏，然后方高枕。骏马似风飙，鸣鞭出渭桥。弯弓辞汉月，插羽破天骄。阵解星芒尽，营空海雾消。功成画麟阁，独有霍嫖姚。白马黄金塞，云砂绕梦思。那堪愁苦节，远忆边城儿。萤飞秋窗满，月度霜闺迟。摧残梧桐叶，萧飒沙棠枝。无时独不见，流泪空自知。塞虏乘秋下，天兵出汉家。将军分虎竹，战士卧龙沙。边月随弓影，胡霜拂剑花。玉关殊未入，少妇莫长嗟。烽火动沙漠，连照甘泉云。汉皇按剑起，还召李将军。兵气天上合，鼓声陇底闻。横行负勇气，一战净妖氛。
国风·邶风·凯风::佚名::凯风自南，吹彼棘心。棘心夭夭，母氏劬劳。凯风自南，吹彼棘薪。母氏圣善，我无令人。爰有寒泉？在浚之下。有子七人，母氏劳苦。睍睆黄鸟，载好其音。有子七人，莫慰母心。
南乡子·细雨湿流光::冯延巳::细雨湿流光，芳草年年与恨长。烟锁凤楼无限事，茫茫。鸾镜鸳衾两断肠。魂梦任悠扬，睡起杨花满绣床。薄悻不来门半掩，斜阳。负你残春泪几行。
周亚夫军细柳::司马迁::文帝之后六年，匈奴大入边。乃以宗正刘礼为将军，军霸上；祝兹侯徐厉为将军，军棘门；以河内守亚夫为将军，军细柳，以备胡。上自劳军。至霸上及棘门军，直驰入，将以下骑送迎。已而之细柳军，军士吏被甲，锐兵刃，彀弓弩，持满。天子先驱至，不得入。先驱曰：“天子且至！”军门都尉曰：“将军令曰：‘军中闻将军令，不闻天子之诏。’”居无何，上至，又不得入。于是上乃使使持节诏将军：“吾欲入劳军。”亚夫乃传言开壁门。壁门士吏谓从属车骑曰：“将军约，军中不得驱驰。”于是天子乃按辔徐行。至营，将军亚夫持兵揖曰：“介胄之士不拜，请以军礼见。”天子为动，改容式车，使人称谢：“皇帝敬劳将军。”成礼而去。既出军门，群臣皆惊。文帝曰：“嗟呼，此真将军矣！曩者霸上、棘门军，若儿戏耳，其将固可袭而虏也。至于亚夫，可得而犯邪？”称善者久之。
凉州词三首·其三::张籍::凤林关里水东流，白草黄榆六十秋。边将皆承主恩泽，无人解道取凉州。
六月二十日夜渡海::苏轼::参横斗转欲三更，苦雨终风也解晴。云散月明谁点缀？天容海色本澄清。空余鲁叟乘桴意，粗识轩辕奏乐声。九死南荒吾不恨，兹游奇绝冠平生。
拟行路难·其六::鲍照::对案不能食，拔剑击柱长叹息。丈夫生世会几时？安能蹀躞垂羽翼！弃置罢官去，还家自休息。朝出与亲辞，暮还在亲侧。弄儿床前戏，看妇机中织。自古圣贤尽贫贱，何况我辈孤且直！
卜算子·十载仰高明::赵长卿::十载仰高明，一见心相许。来日孤舟西水门，风饱征帆腹。后夜起相思，明月清江曲。若见秋风寒雁来，能寄音书否。
鹊桥仙·华灯纵博::陆游::华灯纵博，雕鞍驰射，谁记当年豪举。酒徒一半取封侯，独去作、江边渔父。轻舟八尺，低篷三扇，占断苹洲烟雨。镜湖元自属闲人，又何必、君恩赐与。
莲花::温庭筠::绿塘摇滟接星津，轧轧兰桡入白蘋。应为洛神波上袜，至今莲蕊有香尘。
江村即事::司空曙::钓罢归来不系船，江村月落正堪眠。纵然一夜风吹去，只在芦花浅水边。
杂说一·龙说::韩愈::龙嘘气成云，云固弗灵于龙也。然龙乘是气，茫洋穷乎玄间，薄日月，伏光景，感震电，神变化，水下土，汩陵谷，云亦灵怪矣哉!云，龙之所能使为灵也；若龙之灵，则非云之所能使为灵也。然龙弗得云，无以神其灵矣。失其所凭依，信不可欤！异哉！其所凭依，乃其所自为也。《易》曰：“云从龙。”既曰：龙，云从之矣。
有所思::佚名::有所思，乃在大海南。何用问遗君，双珠玳瑁簪。用玉绍缭之。闻君有他心，拉杂摧烧之。摧烧之，当风扬其灰！从今以往，勿复相思，相思与君绝！鸡鸣狗吠，兄嫂当知之。妃呼狶！秋风肃肃晨风飔，东方须臾高知之！
漫感::龚自珍::绝域从军计惘然，东南幽恨满词笺。一箫一剑平生意，负尽狂名十五年。
点绛唇·丁未冬过吴松作::姜夔::燕雁无心，太湖西畔随云去。数峰清苦。商略黄昏雨。第四桥边，拟共天随住。今何许。凭阑怀古。残柳参差舞。
菩萨蛮·绿芜墙绕青苔院::陈克::绿芜墙绕青苔院，中庭日淡芭蕉卷。蝴蝶上阶飞，烘帘自在垂。玉钩双语燕，宝甃杨花转。几处簸钱声，绿窗春睡轻。
江城子·前瞻马耳九仙山::苏轼::前瞻马耳九仙山。碧连天。晚云间。城上高台，真个是超然。莫使匆匆云雨散，今夜里，月婵娟。小溪鸥鹭静联拳。去翩翩。点轻烟。人事凄凉，回首便他年。莫忘使君歌笑处，垂柳下，矮槐前。
春雨::徐凝::花时闷见联绵雨，云入人家水毁堤。昨日春风源上路，可怜红锦枉抛泥。
后宫词::白居易::泪湿罗巾梦不成，夜深前殿按歌声。红颜未老恩先断，斜倚薰笼坐到明。
京都元夕::元好问::袨服华妆着处逢，六街灯火闹儿童。长衫我亦何为者，也在游人笑语中。
论诗五首::赵翼::满眼生机转化钧，天工人巧日争新。预支五百年新意，到了千年又觉陈。李杜诗篇万口传，至今已觉不新鲜。江山代有才人出，各领风骚数百年。只眼须凭自主张，纷纷艺苑漫雌黄。矮人看戏何曾见，都是随人说短长。少时学语苦难圆，只道工夫半未全。到老始知非力取，三分人事七分天。诗解穷人我未空，想因诗尚不曾工。熊鱼自笑贪心甚，既要工诗又怕穷。
梅花::罗邺::繁如瑞雪压枝开，越岭吴溪免用栽。却是五侯家未识，春风不放过江来。
江楼旧感 / 江楼感旧::赵嘏::独上江楼思渺然，月光如水水如天。同来望月人何处？风景依稀似去年。
田园乐七首·其六 / 闲居::王维::桃红复含宿雨，柳绿更带朝烟。花落家童未扫，莺啼山客犹眠。
采桑子·何人解赏西湖好::欧阳修::何人解赏西湖好，佳景无时。飞盖相追。贪向花间醉玉卮。谁知闲凭阑干处，芳草斜晖。水远烟微。一点沧洲白鹭飞。
卖痴呆词::范成大::除夕更阑人不睡，厌禳钝滞迎新岁；小儿呼叫走长街，云有痴呆召人买。二物于人谁独无？就中吴侬仍有余；巷南巷北卖不得，相逢大笑相揶揄。栎翁块坐重帘下，独要买添令问价。儿云翁买不须钱，奉赊痴呆千百年。
女冠子·四月十七::韦庄::四月十七，正是去年今日，别君时。忍泪佯低面，含羞半敛眉。不知魂已断，空有梦相随。除却天边月，没人知。
忆王孙·春词::李重元::萋萋芳草忆王孙。柳外楼高空断魂。杜宇声声不忍闻。欲黄昏。雨打梨花深闭门。
蝶恋花·满地霜华浓似雪::王国维::满地霜华浓似雪。人语西风，瘦马嘶残月。一曲阳关浑未彻。车声渐共歌声咽。换尽天涯芳草色。陌上深深，依旧年时辙。自是浮生无可说。人间第一耽离别。
摊破浣溪沙·手卷真珠上玉钩::李璟::手卷真珠上玉钩，依前春恨锁重楼。风里落花谁是主？思悠悠。青鸟不传云外信，丁香空结雨中愁。回首绿波三楚暮，接天流。
生查子·重叶梅::辛弃疾::百花头上开，冰雪寒中见。霜月定相知，先识春风面。主人情意深，不管江妃怨。折我最繁枝，还许冰壶荐。
赤壁歌送别::李白::二龙争战决雌雄，赤壁楼船扫地空。烈火张天照云海，周瑜于此破曹公。君去沧江望澄碧，鲸鲵唐突留馀迹。一一书来报故人，我欲因之壮心魄。
梅花::李煜::殷勤移植地，曲槛小栏边。共约重芳日，还忧不盛妍。阻风开步障，乘月溉寒泉。谁料花前后，蛾眉却不全。失却烟花主，东君自不知。清香更何用，犹发去年枝。
北陂杏花::王安石::一陂春水绕花身，花影妖娆各占春。纵被春风吹作雪，绝胜南陌碾成尘。
四时::陶渊明::春水满四泽，夏云多奇峰。秋月扬明晖，冬岭秀寒松。
春日::晁冲之::阴阴溪曲绿交加，小雨翻萍上浅沙。鹅鸭不知春去尽，争随流水趁桃花。
江神子·恨别::苏轼::天涯流落思无穷。既相逢。却匆匆。摧手佳人，和泪折残红。为问东风余几许，春纵在，与谁同。隋堤三月水溶溶。背归鸿。去吴中。回首彭城，清泗与淮通。寄我相思千点泪，流不到，楚江东。天涯流落思无穷！既相逢，却匆匆。携手佳人，和泪折残红。为问东风余几许？春纵在，与谁同！隋堤三月水溶溶。背归鸿，去吴中。回首彭城，清泗与淮通。欲寄相思千点泪，流不到，楚江东。
浣溪沙·湖上西风急暮蝉::晏殊::湖上西风急暮蝉。夜来清露湿红莲。少留归骑促歌筵。为别莫辞金盏酒。入朝须近玉炉烟。不知重会是何年。
题秋江独钓图::王士祯::一蓑一笠一扁舟，一丈丝纶一寸钩。一曲高歌一樽酒，一人独钓一江秋。
放言五首·其一::白居易::朝真暮伪何人辨，古往今来底事无。但爱臧生能诈圣，可知宁子解佯愚。草萤有耀终非火，荷露虽团岂是珠。不取燔柴兼照乘，可怜光彩亦何殊。
黄海舟中日人索句并见日俄战争地图::秋瑾::万里乘风去复来，只身东海挟春雷。忍看图画移颜色，肯使江山付劫灰。浊酒不销忧国泪，救时应仗出群才。拼将十万头颅血，须把乾坤力挽回。
草书屏风::韩偓::何处一屏风，分明怀素踪。虽多尘色染，犹见墨痕浓。怪石奔秋涧，寒藤挂古松。若教临水畔，字字恐成龙。
新安吏::杜甫::客行新安道，喧呼闻点兵。借问新安吏：“县小更无丁？”“府帖昨夜下，次选中男行。”“中男绝短小，何以守王城？”肥男有母送，瘦男独伶俜。白水暮东流，青山犹哭声。“莫自使眼枯，收汝泪纵横。眼枯即见骨，天地终无情！我军取相州，日夕望其平。岂意贼难料，归军星散营。就粮近故垒，练卒依旧京。掘壕不到水，牧马役亦轻。况乃王师顺，抚养甚分明。送行勿泣血，仆射如父兄。”
送柴侍御::王昌龄::沅水通波接武冈，送君不觉有离伤。青山一道同云雨，明月何曾是两乡。
酌酒与裴迪::王维::酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。
有狐::佚名::有狐绥绥，在彼淇梁。心之忧矣，之子无裳。有狐绥绥，在彼淇厉。心之忧矣，之子无带。有狐绥绥，在彼淇侧。心之忧矣，之子无服。
书愤二首::陆游::白发萧萧卧泽中，只凭天地鉴孤忠。厄穷苏武餐毡久，忧愤张巡嚼齿空。细雨春芜上林苑，颓垣夜月洛阳宫。壮心未与年俱老，死去犹能作鬼雄。镜里流年两鬓残，寸心自许尚如丹。衰迟罢试戎衣窄，悲愤犹争宝剑寒。远戍十年临的博，壮图万里战皋兰。关河自古无穷事，谁料如今袖手看。
蝶恋花·上巳召亲族::李清照::永夜恹恹欢意少。空梦长安，认取长安道。为报今年春色好，花光月影宜相照。随意杯盘虽草草。酒美梅酸，恰称人怀抱。醉里插花花莫笑，可怜春似人将老。
蝶恋花::晏殊::梨叶疏红蝉韵歇。银汉风高，玉管声凄切。枕簟乍凉铜漏咽。谁教社燕轻离别。草际蛩吟珠露结。宿酒醒来，不记归时节。多少衷肠犹未说。朱帘一夜朦胧月。
杨柳枝词::白居易::一树春风千万枝，嫩于金色软于丝。永丰西角荒园里，尽日无人属阿谁？
元夕无月::丘逢甲::满城灯市荡春烟，宝月沉沉隔海天。看到六鳌仙有泪，神山沦没已三年！三年此夕月无光，明月多应在故乡。欲向海天寻月去，五更飞梦渡鲲洋。
水龙吟·过南剑双溪楼::辛弃疾::举头西北浮云，倚天万里须长剑。人言此地，夜深长见，斗牛光焰。我觉山高，潭空水冷，月明星淡。待燃犀下看，凭栏却怕，风雷怒，鱼龙惨。峡束苍江对起，过危楼，欲飞还敛。元龙老矣！不妨高卧，冰壶凉簟。千古兴亡，百年悲笑，一时登览。问何人又卸，片帆沙岸，系斜阳缆？
子夜吴歌·春歌::李白::秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。
书::李峤::削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。
木兰花慢·可怜今夕月::辛弃疾::中秋饮酒将旦，客谓前人诗词有赋待月无送月者，因用《天问》体赋。可怜今夕月，向何处，去悠悠？是别有人间，那边才见，光影东头？是天外。空汗漫，但长风浩浩送中秋？飞镜无根谁系？姮娥不嫁谁留？谓经海底问无由，恍惚使人愁。怕万里长鲸，纵横触破，玉殿琼楼。虾蟆故堪浴水，问云何玉兔解沉浮？若道都齐无恙，云何渐渐如钩？
感遇·江南有丹橘::张九龄::江南有丹橘，经冬犹绿林。岂伊地气暖？自有岁寒心。可以荐嘉客，奈何阻重深。运命惟所遇，循环不可寻。徒言树桃李，此木岂无阴？
定风波·自春来::柳永::自春来、惨绿愁红，芳心是事可可。日上花梢，莺穿柳带，犹压香衾卧。暖酥消、腻云亸，终日厌厌倦梳裹。无那。恨薄情一去，音书无个。早知恁么，悔当初、不把雕鞍锁。向鸡窗，只与蛮笺象管，拘束教吟课。镇相随、莫抛躲，针线闲拈伴伊坐。和我，免使年少，光阴虚过。
乐游原::李商隐::万树鸣蝉隔岸虹，乐游原上有西风。羲和自趁虞泉宿，不放斜阳更向东。
溪居::柳宗元::久为簪组累，幸此南夷谪。闲依农圃邻，偶似山林客。晓耕翻露草，夜榜响溪石。来往不逢人，长歌楚天碧。
饮湖上初晴后雨二首·其一::苏轼::朝曦迎客艳重冈，晚雨留人入醉乡。此意自佳君不会，一杯当属水仙王。
承宫樵薪苦学::佚名::承宫，琅邪姑幕人。少孤，年八岁，为人牧猪。乡里徐子盛明《春秋》经，授诸生数百人。宫过其庐下，见诸生讲诵，好之，因忘其猪而听经。猪主怪其不还，寻之。见而欲笞之。门下生共禁，乃止，因留宫门下。樵薪执苦，数十年间，遂通其经。
述国亡诗::花蕊夫人::君王城上竖降旗，妾在深宫那得知？十四万人齐解甲，更无一个是男儿！
临湖亭::王维::轻舸迎上客，悠悠湖上来。当轩对尊酒，四面芙蓉开。
赐萧瑀::李世民::疾风知劲草，板荡识诚臣。勇夫安识义，智者必怀仁。
州桥::范成大::南望朱雀门，北望宣德楼，皆旧御路也。州桥南北是天街，父老年年等驾回。忍泪失声询使者，"几时真有六军来？"
戏答元珍::欧阳修::春风疑不到天涯，二月山城未见花。残雪压枝犹有桔，冻雷惊笋欲抽芽。夜闻归雁生乡思，病入新年感物华。曾是洛阳花下客，野芳虽晚不须嗟。
洞仙歌·冰肌玉骨::苏轼::仆七岁时，见眉州老尼，姓朱，忘其名，年九十岁。自言尝随其师入蜀主孟昶宫中，一日大热，蜀主与花蕊夫人夜纳凉摩诃池上，作一词，朱具能记之。今四十年，朱已死久矣，人无知此词者，但记其首两句，暇日寻味，岂《洞仙歌》令乎？乃为足之云。冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横鬓乱。起来携素手，庭户无声，时见疏星渡河汉。试问夜如何？夜已三更，金波淡，玉绳低转。但屈指西风几时来，又不道流年暗中偷换。
破阵子·燕子欲归时节::晏殊::燕子欲归时节，高楼昨夜西风。求得人间成小会，试把金尊傍菊丛。歌长粉面红。斜日更穿帘幕，微凉渐入梧桐。多少襟情言不尽，写向蛮笺曲调中。此情千万重。
叹花 / 怅诗::杜牧::自是寻春去校迟，不须惆怅怨芳时。狂风落尽深红色，绿叶成阴子满枝。
咏雨::李世民::罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。濛柳添丝密，含吹织空罗。
墨子怒耕柱子::墨子及弟子 撰::墨子怒耕柱子。耕柱子曰：“我无愈于人乎？”墨子曰：“我将上太行，以骥与牛驾，子将谁策？”耕柱子曰：“将策骥也。”墨子曰：“何故策骥也？”耕柱子曰：“骥足以策。”墨子曰：“我亦以子为足以策，故怒之。”耕柱子悟。
马诗二十三首·其四::李贺::此马非凡马，房星本是星。向前敲瘦骨，犹自带铜声。
暗香·旧时月色::姜夔::辛亥之冬，余载雪诣石湖。止既月，授简索句，且征新声，作此两曲，石湖把玩不已，使二妓肆习之，音节谐婉，乃名之曰《暗香》、《疏影》。旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却春风词笔。但怪得竹外疏花，香冷入瑶席。江国，正寂寂，叹寄与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？
行香子·过七里濑::苏轼::一叶舟轻，双桨鸿惊。水天清、影湛波平。鱼翻藻鉴，鹭点烟汀。过沙溪急，霜溪冷，月溪明。重重似画，曲曲如屏。算当年、虚老严陵。君臣一梦，今古空名。但远山长，云山乱，晓山青。
忆江南·春去也::刘禹锡::春去也，多谢洛城人。弱柳从风疑举袂，丛兰裛露似沾巾。独坐亦含嚬。春去也，共惜艳阳年。犹有桃花流水上，无辞竹叶醉尊前。惟待见青天。
行路难::释宝月::君不见孤雁关外发，酸嘶度扬越。空城客子心肠断，幽闺思妇气欲绝。凝霜夜下拂罗衣，浮云中断开明月。夜夜遥遥徒相思，年年望望情不歇。寄我匣中青铜镜，倩人为君除白发。行路难，行路难，夜闻南城汉使度，使我流泪忆长安！
赠邻女 / 寄李亿员外::鱼玄机::羞日遮罗袖，愁春懒起妆。易求无价宝，难得有心郎。枕上潜垂泪，花间暗断肠。自能窥宋玉，何必恨王昌？
瑶池::李商隐::瑶池阿母绮窗开，黄竹歌声动地哀。八骏日行三万里，穆王何事不重来。
听蜀僧濬弹琴 / 听蜀僧浚弹琴::李白::蜀僧抱绿绮，西下峨眉峰。为我一挥手，如听万壑松。客心洗流水，余响入霜钟。不觉碧山暮，秋云暗几重。
秋登兰山寄张五 / 九月九日岘山寄张子容::孟浩然::北山白云里，隐者自怡悦。相望试登高，心随雁飞灭。愁因薄暮起，兴是清秋发。时见归村人，沙行渡头歇。天边树若荠，江畔洲如月。何当载酒来，共醉重阳节。
长干行二首::李白::妾发初覆额，折花门前剧。郎骑竹马来，绕床弄青梅。同居长干里，两小无嫌猜，十四为君妇，羞颜未尝开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟滪堆。五月不可触，猿声天上哀。门前迟行迹，一一生绿苔。苔深不能扫，落叶秋风早。八月胡蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。忆妾深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少离别多。湘潭几日到，妾梦越风波。昨夜狂风度，吹折江头树。淼淼暗无边，行人在何处。好乘浮云骢，佳期兰渚东。鸳鸯绿蒲上，翡翠锦屏中。自怜十五余，颜色桃花红。那作商人妇，愁水复愁风。
蝶恋花·早行::周邦彦::月皎惊乌栖不定，更漏将残，辘轳牵金井。唤起两眸清炯炯。泪花落枕红绵冷。执手霜风吹鬓影。去意徊徨，别语愁难听。楼上阑干横斗柄，露寒人远鸡相应。
落花::李商隐::高阁客竟去，小园花乱飞。参差连曲陌，迢递送斜晖。肠断未忍扫，眼穿仍欲归。芳心向春尽，所得是沾衣。
为薛台悼亡::白居易::半死梧桐老病身，重泉一念一伤神。手携稚子夜归院，月冷空房不见人。
从军行::陈羽::海畔风吹冻泥裂，枯桐叶落枝梢折。横笛闻声不见人，红旗直上天山雪。
宣城见杜鹃花 / 子规::李白::蜀国曾闻子规鸟，宣城还见杜鹃花。一叫一回肠一断，三春三月忆三巴。
老将行::王维::少年十五二十时，步行夺得胡马骑。射杀山中白额虎，肯数邺下黄须儿！一身转战三千里，一剑曾当百万师。汉兵奋迅如霹雳，虏骑崩腾畏蒺藜。卫青不败由天幸，李广无功缘数奇。自从弃置便衰朽，世事蹉跎成白首。昔时飞箭无全目，今日垂杨生左肘。路旁时卖故侯瓜，门前学种先生柳。苍茫古木连穷巷，寥落寒山对虚牖。誓令疏勒出飞泉，不似颍川空使酒。贺兰山下阵如云，羽檄交驰日夕闻。节使三河募年少，诏书五道出将军。试拂铁衣如雪色，聊持宝剑动星文。愿得燕弓射大将，耻令越甲鸣吾君。莫嫌旧日云中守，犹堪一战取功勋。
简兮::佚名::简兮简兮，方将万舞。日之方中，在前上处。硕人俣俣，公庭万舞。有力如虎，执辔如组。左手执龠，右手秉翟。赫如渥赭，公言锡爵。山有榛，隰有苓。云谁之思？西方美人。彼美人兮，西方之人兮。
玉树后庭花::陈叔宝::丽宇芳林对高阁，新装艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。花开花落不长久，落红满地归寂中。
江南春·波渺渺::寇准::波渺渺，柳依依。孤村芳草远，斜日杏花飞。江南春尽离肠断，苹满汀洲人未归。
一剪梅·堆枕乌云堕翠翘::蔡伸::堆枕乌云堕翠翘。午梦惊回，满眼春娇。嬛嬛一袅楚宫腰。那更春来，玉减香消。柳下朱门傍小桥。几度红窗，误认鸣镳。断肠风月可怜宵。忍使恹恹，两处无聊。
鹧鸪天·小令尊前见玉箫::晏几道::小令尊前见玉箫。银灯一曲太妖娆。歌中醉倒谁能恨，唱罢归来酒未消。春悄悄，夜迢迢。碧云天共楚宫遥。梦魂惯得无拘检，又踏杨花过谢桥。
春望::羊士谔::莫问华簪发已斑，归心满目是青山。独上层城倚危槛，柳营春尽马嘶闲。
采莲曲::李白::若耶溪傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
正月二十日与潘郭二生出郊寻春忽记去年是日同至女王城作诗乃和前韵::苏轼::东风未肯入东门，走马还寻去岁村。人似秋鸿来有信，事如春梦了无痕。江城白酒三杯酽，野老苍颜一笑温。已约年年为此会，故人不用赋《招魂》。
卜算子::程垓::枕簟暑风消，帘幕秋风动。月到夜来愁处明，只照团衾凤。去意杳无凭，别语愁难送。一纸鱼笺枕底香，且做新来梦。
途中见杏花::吴融::一枝红杏出墙头，墙外行人正独愁。长得看来犹有恨，可堪逢处更难留！林空色暝莺先到，春浅香寒蝶未游。更忆帝乡千万树，澹烟笼日暗神州。
赠妓云英 / 嘲钟陵妓云英::罗隐::钟陵醉别十余春，重见云英掌上身。我未成名卿未嫁，可能俱是不如人。
读书::柳宗元::幽沉谢世事，俯默窥唐虞。上下观古今，起伏千万途。遇欣或自笑，感戚亦以吁。缥帙各舒散，前后互相逾。瘴痾扰灵府，日与往昔殊。临文乍了了，彻卷兀若无。竟夕谁与言，但与竹素俱。倦极便倒卧，熟寐乃一苏。欠伸展肢体，吟咏心自愉。得意适其适，非愿为世儒。道尽即闭口，萧散捐囚拘。巧者为我拙，智者为我愚。书史足自悦，安用勤与劬。贵尔六尺躯，勿为名所驱。
国风·邶风·泉水::佚名::毖彼泉水，亦流于淇。有怀于卫，靡日不思。娈彼诸姬，聊与之谋。出宿于泲，饮饯于祢，女子有行，远父母兄弟。问我诸姑，遂及伯姊。出宿于干，饮饯于言。载脂载舝，还车言迈。遄臻于卫，不瑕有害？我思肥泉，兹之永叹。思须与漕，我心悠悠。驾言出游，以写我忧。
苛政猛于虎::佚名::孔子过泰山侧，有妇人哭于墓者而哀，夫子式而听之，使子路问之，曰：“子之哭也，壹似重有忧者。”而曰：“然。昔者吾舅死于虎，吾夫又死焉，今吾子又死焉。”夫子曰：“何为不去也？”曰：“无苛政。”夫子曰：“小子识之：苛政猛于虎也。”出自《十三经注疏》本《礼记·檀弓下》。
塞鸿秋·浔阳即景::周德清::长江万里白如练，淮山数点青如淀。江帆几片疾如箭，山泉千尺飞如电。晚云都变露，新月初学扇。塞鸿一字来如线。
虞美人·玉楼缥缈孤烟际::欧阳澈::玉楼缥缈孤烟际。徒倚愁如醉。雁来人远暗消魂。帘卷一钩新月、怯黄昏。那人音信全无个。幽恨谁凭破。扑花蝴蝶若知人。为我一场清梦、去相亲。
长城::朱庆馀::秦帝防胡虏，关心倍可嗟。一人如有德，四海尽为家。往事乾坤在，荒基草木遮。至今徒者骨，犹自哭风沙。
惜牡丹花二首::白居易::翰林院北厅花下作惆怅阶前红牡丹，晚来唯有两枝残。明朝风起应吹尽，夜惜衰红把火看。新昌窦给事宅南亭花下作寂寞萎红低向雨，离披破艳散随风。晴明落地犹惆怅，何况飘零泥土中。
登鹳雀楼::畅当::迥临飞鸟上，高出世尘间。天势围平野，河流入断山。
元和十年自朗州至京戏赠看花诸君子 / 玄都观桃花::刘禹锡::紫陌红尘拂面来，无人不道看花回。玄都观里桃千树，尽是刘郎去后栽。
春雪::刘方平::飞雪带春风，徘徊乱绕空。君看似花处，偏在洛城中。
春远 / 春运::杜甫::肃肃花絮晚，菲菲红素轻。日长唯鸟雀，春远独柴荆。数有关中乱，何曾剑外清。故乡归不得，地入亚夫营。
月儿弯弯照九州::佚名::月儿弯弯照九州，几家欢乐几家愁。几家夫妇同罗帐，几个飘零在外头？
清平乐·题上卢桥::辛弃疾::清溪奔快。不管青山碍。千里盘盘平世界。更著溪山襟带。古今陵谷茫茫。市朝往往耕桑。此地居然形胜，似曾小小兴亡。
题鹤林寺僧舍::李涉::终日昏昏醉梦间，忽闻春尽强登山。因过竹院逢僧话，偷得浮生半日闲。
竹里馆::卢象::江南冰不闭，山泽气潜通。腊月闻山鸟，寒崖见蛰熊。柳林春半合，荻笋乱无丛。回首金陵岸，依依向北风。
自题金山画像::苏轼::心似已灰之木，身如不系之舟。问汝平生功业，黄州惠州儋州。
咏同心芙蓉::杜公瞻::灼灼荷花瑞，亭亭出水中。一茎孤引绿，双影共分红。色夺歌人脸，香乱舞衣风。名莲自可念，况复两心同。
满江红·赤壁怀古::戴复古::赤壁矶头，一番过、一番怀古。想当时，周郎年少，气吞区宇。万骑临江貔虎噪，千艘列炬鱼龙怒。卷长波、一鼓困曹瞒，今如许？江上渡，江边路。形胜地，兴亡处。览遗踪，胜读史书言语。几度东风吹世换，千年往事随潮去。问道傍、杨柳为谁春，摇金缕。
送魏二::王昌龄::醉别江楼橘柚香，江风引雨入舟凉。忆君遥在潇湘月，愁听清猿梦里长。
中秋月二首·其二::李峤::圆魄上寒空，皆言四海同。安知千里外，不有雨兼风？
鹧鸪天·醉拍春衫惜旧香::晏几道::醉拍春衫惜旧香。天将离恨恼疏狂。年年陌上生秋草，日日楼中到夕阳。云渺渺，水茫茫。征人归路许多长。相思本是无凭语，莫向花笺费泪行。
墨池记::曾巩::临川之城东，有地隐然而高，以临于溪，曰新城。新城之上，有池洼然而方以长，曰王羲之之墨池者，荀伯子《临川记》云也。羲之尝慕张芝，临池学书，池水尽黑，此为其故迹，岂信然邪？方羲之之不可强以仕，而尝极东方，出沧海，以娱其意于山水之间；岂其徜徉肆恣，而又尝自休于此邪？羲之之书晚乃善，则其所能，盖亦以精力自致者，非天成也。然后世未有能及者，岂其学不如彼邪？则学固岂可以少哉，况欲深造道德者邪？墨池之上，今为州学舍。教授王君盛恐其不章也，书‘晋王右军墨池’之六字于楹间以揭之。又告于巩曰：“愿有记”。推王君之心，岂爱人之善，虽一能不以废，而因以及乎其迹邪？其亦欲推其事以勉其学者邪？夫人之有一能而使后人尚之如此，况仁人庄士之遗风余思被于来世者何如哉！庆历八年九月十二日，曾巩记。
示儿::韩愈::始我来京师，止携一束书。辛勤三十年，以有此屋庐。此屋岂为华，于我自有余。中堂高且新，四时登牢蔬。前荣馔宾亲，冠婚之所于。庭内无所有，高树八九株。有藤娄络之，春华夏阴敷。东堂坐见山，云风相吹嘘。松果连南亭，外有瓜芋区。西偏屋不多，槐榆翳空虚。山鸟旦夕鸣，有类涧谷居。主妇治北堂，膳服适戚疏。恩封高平君，子孙从朝裾。开门问谁来，无非卿大夫。不知官高卑，玉带悬金鱼。问客之所为，峨冠讲唐虞。酒食罢无为，棋槊以相娱。凡此座中人，十九持钧枢。又问谁与频，莫与张樊如。来过亦无事，考评道精粗。跹跹媚学子，墙屏日有徒。以能问不能，其蔽岂可祛。嗟我不修饰，事与庸人俱。安能坐如此，比肩于朝儒。诗以示儿曹，其无迷厥初。
国风·召南·野有死麕::佚名::野有死麕，白茅包之。有女怀春，吉士诱之。林有朴樕，野有死鹿。白茅纯束，有女如玉。舒而脱脱兮！无感我帨兮！无使尨也吠！
对雪二首::李商隐::寒气先侵玉女扉，清光旋透省郎闱。梅花大庾岭头发，柳絮章台街里飞。欲舞定随曹植马，有情应湿谢庄衣。龙山万里无多远，留待行人二月归。旋扑珠帘过粉墙，轻于柳絮重于霜。已随江令夸琼树，又入卢家妒玉堂。侵夜可能争桂魄，忍寒应欲试梅妆。关河冻合东西路，肠断斑骓送陆郎。
燕诗示刘叟::白居易::梁上有双燕，翩翩雄与雌。衔泥两椽间，一巢生四儿。四儿日夜长，索食声孜孜。青虫不易捕，黄口无饱期。觜爪虽欲敝，心力不知疲。须臾十来往，犹恐巢中饥。辛勤三十日，母瘦雏渐肥。喃喃教言语，一一刷毛衣。一旦羽翼成，引上庭树枝。举翅不回顾，随风四散飞。雌雄空中鸣，声尽呼不归。却入空巢里，啁啾终夜悲。燕燕尔勿悲，尔当返自思。思尔为雏日，高飞背母时。当时父母念，今日尔应知。
凉州词三首::张籍::边城暮雨雁飞低，芦笋初生渐欲齐。无数铃声遥过碛，应驮白练到安西。古镇城门白碛开，胡兵往往傍沙堆。巡边使客行应早，欲问平安无使来。风林关里水东流，白草黄榆六十秋。边将皆承主恩泽，无人解道取凉州。
叠题乌江亭::王安石::百战疲劳壮士哀，中原一败势难回。江东子弟今虽在，肯与君王卷土来？
读山海经·其一::陶渊明::孟夏草木长，绕屋树扶疏。众鸟欣有托，吾亦爱吾庐。既耕亦已种，时还读我书。穷巷隔深辙，颇回故人车。欢言酌春酒，摘我园中蔬。微雨从东来，好风与之俱。泛览《周王传》，流观《山海》图。俯仰终宇宙，不乐复何如？
青门引·春思::张先::乍暖还轻冷。风雨晚来方定。庭轩寂寞近清明，残花中酒，又是去年病。楼头画角风吹醒。入夜重门静。那堪更被明月，隔墙送过秋千影。
青青河畔草::佚名::青青河畔草，郁郁园中柳。盈盈楼上女，皎皎当窗牖。娥娥红粉妆，纤纤出素手。昔为倡家女，今为荡子妇。荡子行不归，空床难独守。
金陵图::韦庄::谁谓伤心画不成，画人心逐世人情。君看六幅南朝事，老木寒云满故城。
秋波媚·七月十六日晚登高兴亭望长安南山::陆游::秋到边城角声哀，烽火照高台。悲歌击筑，凭高酹酒，此兴悠哉。多情谁似南山月，特地暮云开。灞桥烟柳，曲江池馆，应待人来。
蜀先主庙::刘禹锡::天地英雄气，千秋尚凛然。势分三足鼎，业复五铢钱。得相能开国，生儿不象贤。凄凉蜀故妓，来舞魏宫前。
菁菁者莪::佚名::菁菁者莪，在彼中阿。既见君子，乐且有仪。菁菁者莪，在彼中沚。既见君子，我心则喜。菁菁者莪，在彼中陵。既见君子，锡我百朋。泛泛杨舟，载沉载浮。既见君子，我心则休。
江有汜::佚名::江有汜，之子归，不我以。不我以，其后也悔。江有渚，之子归，不我与。不我与，其后也处。江有沱，之子归，不我过。不我过，其啸也歌。
人月圆·山中书事::张可久::兴亡千古繁华梦，诗眼倦天涯。孔林乔木，吴宫蔓草，楚庙寒鸦。数间茅舍，藏书万卷，投老村家。山中何事？松花酿酒，春水煎茶。
咏菊::白居易::一夜新霜著瓦轻，芭蕉新折败荷倾。耐寒唯有东篱菊，金粟初开晓更清。
思母::与恭::霜殒芦花泪湿衣，白头无复倚柴扉。去年五月黄梅雨，曾典袈裟籴米归。
琵琶仙·中秋::纳兰性德::碧海年年，试问取、冰轮为谁圆缺？吹到一片秋香，清辉了如雪。愁中看、好天良夜，知道尽成悲咽。只影而今，那堪重对，旧时明月。花径里、戏捉迷藏，曾惹下萧萧井梧叶。记否轻纨小扇，又几番凉热.。只落得，填膺百感，总茫茫、不关离别。一任紫玉无情，夜寒吹裂。
荷叶杯·记得那年花下::韦庄::记得那年花下，深夜，初识谢娘时。水堂西面画帘垂，携手暗相期。惆怅晓莺残月，相别，从此隔音尘。如今俱是异乡人，相见更无因。
题画兰::郑燮::身在千山顶上头，突岩深缝妙香稠。非无脚下浮云闹，来不相知去不留。
新晴::刘攽::青苔满地初晴后，绿树无人昼梦余。唯有南风旧相识，偷开门户又翻书。
鹧鸪天·元夕有所梦::姜夔::肥水东流无尽期。当初不合种相思。梦中未比丹青见，暗里忽惊山鸟啼。春未绿，鬓先丝。人间别久不成悲。谁教岁岁红莲夜，两处沉吟各自知。
虞美人·宜州见梅作::黄庭坚::天涯也有江南信。梅破知春近。夜阑风细得香迟。不道晓来开遍、向南枝。玉台弄粉花应妒。飘到眉心住。平生个里愿杯深。去国十年老尽、少年心。
虞美人·小梅枝上东君信::晏几道::小梅枝上东君信。雪后花期近。南枝开尽北枝开。长被陇头游子、寄春来。年年衣袖年年泪。总为今朝意。问谁同是忆花人。赚得小鸿眉黛、也低颦。
登池上楼::谢灵运::潜虬媚幽姿，飞鸿响远音。薄霄愧云浮，栖川怍渊沉。进德智所拙，退耕力不任。徇禄反穷海，卧疴对空林。衾枕昧节候，褰开暂窥临。倾耳聆波澜，举目眺岖嵚。初景革绪风，新阳改故阴。池塘生春草，园柳变鸣禽。祁祁伤豳歌，萋萋感楚吟。索居易永久，离群难处心。持操岂独古，无闷征在今。
春风::白居易::春风先发苑中梅，樱杏桃梨次第开。荠花榆荚深村里，亦道春风为我来。
春山夜月::于良史::春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
送杜十四之江南 / 送杜晃进士之东吴::孟浩然::荆吴相接水为乡，君去春江正淼茫。日暮征帆何处泊，天涯一望断人肠。
鹊桥仙·七夕::苏轼::缑山仙子，高清云渺，不学痴牛騃女。凤箫声断月明中，举手谢时人欲去。客槎曾犯，银河波浪，尚带天风海雨。相逢一醉是前缘，风雨散、飘然何处？
召公谏厉王弭谤::佚名::厉王虐，国人谤王。召公告曰：“民不堪命矣！”王怒，得卫巫，使监谤者。以告，则杀之。国人莫敢言，道路以目。王喜，告召公曰：“吾能弭谤矣，乃不敢言。”召公曰：“是鄣之也。防民之口，甚于防川；川雍而溃，伤人必多。民亦如之。是故为川者，决之使导；为民者，宣之使言。故天子听政，使公卿至于列士献诗，瞽献曲，史献书，师箴，瞍赋，朦诵，百工谏，庶人传语，近臣尽规，亲戚补察，瞽、史教诲，耆艾修之，而后王斟酌焉。是以事行而不悖。民之有口也，犹土之有山川也，财用于是乎出；犹其有原隰衍沃也，衣食于是乎生。口之宣言也，善败于是乎兴。行善而备败，所以阜财用衣食者也。夫民虑之于心，而宣之于口，成而行之，胡可壅也？若壅其口，其与能几何？”王弗听，于是国人莫敢出言。三年，乃流王于彘。
卜算子·苕霅水能清::吴潜::苕霅水能清，更有人如水。秋水横边簇远山，相对盈盈里。溪上有鸳鸯，艇子频惊起。何似收归碧玉池。长在阑干底。
诉衷情·青衫初入九重城::陆游::青衫初入九重城，结友尽豪英。蜡封夜半传檄，驰骑谕幽并。时易失，志难城，鬓丝生。平章风月，弹压江山，别是功名。
早春::白居易::雪散因和气，冰开得暖光。春销不得处，唯有鬓边霜。
饯别王十一南游::刘长卿::望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。
曾国藩诫子书::曾国藩::余通籍三十余年，官至极品，而学业一无所成，德行一无许可，老大徒伤，不胜悚惶惭赧。今将永别，特将四条教汝兄弟。一曰慎独而心安。自修之道，莫难于养心；养心之难，又在慎独。能慎独，册内省不疚，可以对天地质鬼神。人无一内愧之事，则天君泰然。此心常快足宽平，是人生第一自强之道，第一寻乐之方，守身之先务也。二曰主敬则身强。内而专静纯一，外而整齐严肃。敬之工夫也；出门如见大宾，使民如承大祭，敬之气象也；修己以安百姓，笃恭而天下平，敬之效验也。聪明睿智，皆由此出。庄敬日强，安肆日偷。若人无众寡，事无大小，一一恭敬，不敢怠慢。则身强之强健，又何疑乎？三曰求仁则人悦。凡人之生，皆得天地之理以成性，得天地之气以成形，我与民物，其大本乃同出一源。若但知私己而不知仁民爱物，是于大本一源之道已悖而失之矣。至于尊官厚禄，高居人上，则有拯民溺救民饥之责。读书学古，粗知大义，既有觉后知觉后觉之责。孔门教人，莫大于求仁，而其最切者，莫要于欲立立人、欲达达人数语。立人达人之人，人有不悦而归之者乎？四曰习劳则神钦。人一日所着之衣所进之食，与日所行之事所用之力相称，则旁人韪之，鬼神许之，以为彼自食其力也。若农夫织妇终岁勤动，以成数石之粟数尺之布，而富贵之家终岁逸乐，不营一业，而食必珍馐，衣必锦绣，酣豢高眠，一呼百诺，此天下最不平之事，神鬼所不许也，其能久乎？古之圣君贤相，盖无时不以勤劳自励。为一身计，则必操习技艺，磨练筋骨，困知勉行，操心危虑，而后可以增智慧而长见识。为天下计，则必已饥已溺，一夫不获，引为余辜。大禹、墨子皆极俭以奉身而极勤以救民。勤则寿，逸则夭，勤则有材而见用，逸则无劳而见弃，勤则博济斯民而神祇钦仰，逸则无补于人而神鬼不歆。此四条为余数十年人世之得，汝兄弟记之行之，并传之于子子孙孙，则余曾家可长盛不衰，代有人才。
九章::屈原::惜诵惜诵以致愍兮，发愤以抒情。所作忠而言之兮，指苍天以为正。令五帝使折中兮，戒六神与向服。俾山川以备御兮，命咎繇使听直。竭忠诚而事君兮，反离群而赘肬。忘儇媚以背众兮，待明君其知之。言与行其可迹兮，情与貌其不变。故相臣莫若君兮，所以证之不远。吾谊先君而后身兮，羌众人之所仇也。专惟君而无他兮，又众兆之所雠也。壹心而不豫兮，羌无可保也。疾亲君而无他兮，有招祸之道也。思君其莫我忠兮，忽忘身之贱贫。事君而不贰兮，迷不知宠之门。患何罪以遇罚兮，亦非余之所志也。行不群以巅越兮，又众兆之所咍也。纷逢尤以离谤兮，謇不可释也。情沉抑而不达兮，又蔽而莫之白也。心郁邑余侘傺兮，又莫察余之中情。固烦言不可结而诒兮，愿陈志而无路。退静默而莫余知兮，进号呼又莫吾闻。申侘傺之烦惑兮，中闷瞀之忳忳。昔余梦登天兮，魂中道而无杭。吾使厉神占之兮，曰有志极而无旁。终危独以离异兮，曰君可思而不可恃。故众口其铄金兮，初若是而逢殆。惩于羹者而吹齑兮，何不变此志也？欲释阶而登天兮，犹有曩之态也。众骇遽以离心兮，又何以为此伴也？同极而异路兮，又何以为此援也？晋申生之孝子兮，父信谗而不好。行婞直而不豫兮，鲧功用而不就。吾闻作忠以造怨兮，忽谓之过言。九折臂而成医兮，吾至今而知其信然。矰弋机而在上兮，罻罗张而在下。设张辟以娱君兮，愿侧身而无所。欲儃徊以干傺兮，恐重患而离尤。欲高飞而远集兮，君罔谓汝何之？欲横奔而失路兮，盖志坚而不忍。背膺牉以交痛兮，心郁结而纡轸。擣木兰以矫蕙兮，糳申椒以为粮。播江离与滋菊兮，愿春日以为糗芳。恐情质之不信兮，故重著以自明。矫兹媚以私处兮，愿曾思而远身。涉江余幼好此奇服兮，年既老而不衰。带长铗之陆离兮，冠切云之崔嵬，被明月兮佩宝璐。世混浊而莫余知兮，吾方高驰而不顾。驾青虬兮骖白螭，吾与重华游兮瑶之圃。登昆仑兮食玉英，与天地兮同寿，与日月兮同光。哀南夷之莫吾知兮，旦余济乎江湘。乘鄂渚而反顾兮，欸秋冬之绪风。步余马兮山皋，邸余车兮方林。乘舲船余上沅兮，齐吴榜以击汰。船容与而不进兮，淹回水而疑滞。朝发枉渚兮，夕宿辰阳。苟余心其端直兮，虽僻远之何伤。入溆浦余儃徊兮，迷不知吾所如。深林杳以冥冥兮，乃猿狖之所居。山峻高以蔽日兮，下幽晦以多雨。霰雪纷其无垠兮，云霏霏而承宇。哀吾生之无乐兮，幽独处乎山中。吾不能变心而从俗兮，固将愁苦而终穷。接舆髡首兮，桑扈臝行。忠不必用兮，贤不必以。伍子逢殃兮，比干菹醢。与前世而皆然兮，吾又何怨乎今之人！余将董道而不豫兮，固将重昏而终身！乱曰：鸾鸟凤皇，日以远兮。燕雀乌鹊，巢堂坛兮。露申辛夷，死林薄兮。腥臊并御，芳不得薄兮。阴阳易位，时不当兮。怀信佗傺，忽乎吾将行兮！哀郢皇天之不纯命兮，何百姓之震愆？民离散而相失兮，方仲春而东迁。去故乡而就远兮，遵江夏以流亡。出国门而轸怀兮，甲之鼂吾以行。发郢都而去闾兮，怊荒忽其焉极？楫齐扬以容与兮，哀见君而不再得。望长楸而太息兮，涕淫淫其若霰。过夏首而西浮兮，顾龙门而不见。心婵媛而伤怀兮，眇不知其所蹠。顺风波以从流兮，焉洋洋而为客。凌阳侯之汜滥兮，忽翱翔之焉薄。心絓结而不解兮，思蹇产而不释。将运舟而下浮兮，上洞庭而下江。去终古之所居兮，今逍遥而来东。羌灵魂之欲归兮，何须臾而忘反。背夏浦而西思兮，哀故都之日远。登大坟以远望兮，聊以舒吾忧心。哀州土之平乐兮，悲江介之遗风。当陵阳之焉至兮，淼南渡之焉如？曾不知夏之为丘兮，孰两东门之可芜？心不怡之长久兮，忧与愁其相接。惟郢路之辽远兮，江与夏之不可涉。忽若不信兮，至今九年而不复。惨郁郁而不通兮，蹇侘傺而含慼。外承欢之汋约兮，谌荏弱而难持。忠湛湛而愿进兮，妒被离而鄣之。尧舜之抗行兮，瞭杳杳而薄天。众谗人之嫉妒兮，被以不慈之伪名。憎愠惀之修美兮，好夫人之慷慨。众踥蹀而日进兮，美超远而逾迈。乱曰：曼余目以流观兮，冀一反之何时？鸟飞反故乡兮，狐死必首丘。信非吾罪而弃逐兮，何日夜而忘之？抽思心郁郁之忧思兮，独永叹乎增伤。思蹇产之不释兮，曼遭夜之方长。悲秋风之动容兮，何回极之浮浮。数惟荪之多怒兮，伤余心之忧忧。愿摇起而横奔兮，览民尤以自镇。结微情以陈词兮，矫以遗夫美人。昔君与我诚言兮，曰黄昏以为期。羌中道而回畔兮，反既有此他志。憍吾以其美好兮，览余以其修姱。与余言而不信兮，盖为余而造怒。愿承閒而自察兮，心震悼而不敢。悲夷犹而冀进兮，心怛伤之憺憺。兹历情以陈辞兮，荪详聋而不闻。固切人之不媚兮，众果以我为患。初吾所陈之耿著兮，岂至今其庸亡？何独乐斯之謇謇兮？愿荪美之可光。望三王以为像兮，指彭咸以为仪。夫何极而不至兮，故远闻而难亏。善不由外来兮，名不可以虚作。孰无施而有报兮，孰不实而有获？少歌曰：与美人抽思兮，并日夜而无正。憍吾以其美好兮，敖朕辞而不听。倡曰：有鸟自南兮，来集汉北。好姱佳丽兮，牉独处此异域。惸茕独而不群兮，又无良媒在其侧。道卓远而日忘兮，愿自申而不得。望北山而流涕兮，临流水而太息。望孟夏之短夜兮，何晦明之若岁？惟郢路之辽远兮，魂一夕而九逝。曾不知路之曲直兮，南指月与列星。愿径逝而未得兮，魂识路之营营。何灵魂之信直兮，人之心不与吾心同！理弱而媒不通兮，尚不知余之从容。乱曰：长濑湍流，溯江潭兮。狂顾南行，聊以娱心兮。轸石崴嵬，蹇吾愿兮。超回志度，行隐进兮。低徊夷犹，宿北姑兮。烦冤瞀容，实沛徂兮。愁叹苦神，灵遥思兮。路远处幽，又无行媒兮。道思作颂，聊以自救兮。忧心不遂，斯言谁告兮。怀沙滔滔孟夏兮，草木莽莽。伤怀永哀兮，汩徂南土。眴兮杳杳，孔静幽默。郁结纡轸兮，离慜而长鞠。抚情效志兮，冤屈而自抑。刓方以为圜兮，常度未替。易初本迪兮，君子所鄙。章画志墨兮，前图未改。内厚质正兮，大人所盛。巧倕不斲兮，孰察其拨正。玄文处幽兮，矇瞍谓之不章；离娄微睇兮，瞽以为无明。变白以为黑兮，倒上以为下。凤皇在笯兮，鸡鹜翔舞。同糅玉石兮，一概而相量。夫惟党人之鄙固兮，羌不知余之所臧。任重载盛兮，陷滞而不济。怀瑾握瑜兮，穷不知所示。邑犬之群吠兮，吠所怪也。非俊疑杰兮，固庸态也。文质疏内兮，众不知余之异采。材朴委积兮，莫知余之所有。重仁袭义兮，谨厚以为丰。重华不可遌兮，孰知余之从容！古固有不并兮，岂知其何故也？汤禹久远兮，邈而不可慕也？惩违改忿兮，抑心而自强。离慜而不迁兮，愿志之有像。进路北次兮，日昧昧其将暮。舒忧娱哀兮，限之以大故。乱曰：浩浩沅湘，分流汩兮。修路幽蔽，道远忽兮。怀质抱情，独无匹兮。伯乐既没，骥焉程兮。民生禀命，各有所错兮。定心广志，余何所畏惧兮？曾伤爰哀，永叹喟兮。世浑浊莫吾知，人心不可谓兮。知死不可让，愿勿爱兮。明告君子，吾将以为类兮。思美人思美人兮，揽涕而竚眙。媒绝路阻兮，言不可结而诒。蹇蹇之烦冤兮，陷滞而不发。申旦以舒中情兮，志沉菀而莫达。愿寄言于浮云兮，遇丰隆而不将。因归鸟而致辞兮，羌迅高而难当。高辛之灵盛兮，遭玄鸟而致诒。欲变节以从俗兮，媿易初而屈志。独历年而离愍兮，羌凭心犹未化。宁隐闵而寿考兮，何变易之可为！知前辙之不遂兮，未改此度。车既覆而马颠兮，蹇独怀此异路。勒骐骥而更驾兮，造父为我操之，迁逡次而勿驱兮，聊假日以须是时。指嶓冢之西隈兮，与纁黄以为期。开春发岁兮，白日出之悠悠。吾将荡志而愉乐兮，遵江夏以娱忧。揽大薄之芳茝兮，搴长洲之宿莽。惜吾不及古人兮，吾谁与玩此芳草？解萹薄与杂菜兮，备以为交佩。佩缤纷以缭转兮，遂萎绝而离异。吾且儃徊以娱忧兮，观南人之变态。窃快在中心兮，扬厥凭而不竢。芳与泽其杂糅兮，羌芳华自中出。纷郁郁其远蒸兮，满内而外扬。情与质信可保兮，羌居蔽而闻章。令薜荔以为理兮，惮举趾而缘木。因芙蓉而为媒兮，惮褰裳而濡足。登高吾不说兮，入下吾不能。固朕形之不服兮，然容与而狐疑。广遂前画兮，未改此度也。命则处幽吾将罢兮，愿及白日之未暮也。独茕茕而南行兮，思彭咸之故也。惜往日惜往日之曾信兮，受命诏以昭时。奉先功以照下兮，明法度之嫌疑。国富强而法立兮，属贞臣而日竢。秘密事之载心兮，虽过失犹弗治。心纯庞而不泄兮，遭谗人而嫉之。君含怒而待臣兮，不清澈其然否。蔽晦君之聪明兮，虚惑误又以欺。弗参验以考实兮，远迁臣而弗思。信谗谀之浑浊兮，盛气志而过之。何贞臣之无罪兮，被离谤而见尤。惭光景之诚信兮，身幽隐而备之。临沅湘之玄渊兮，遂自忍而沉流。卒没身而绝名兮，惜壅君之不昭。君无度而弗察兮，使芳草为薮幽。焉舒情而抽信兮，恬死亡而不聊。独障壅而弊隐兮，使贞臣为无由。闻百里之为虏兮，伊尹烹于庖厨。吕望屠于朝歌兮，宁戚歌而饭牛。不逢汤武与桓缪兮，世孰云而知之。吴信谗而弗味兮，子胥死而后忧。介子忠而立枯兮，文君寤而追求。封介山而为之禁兮，报大德之优游。思久故之亲身兮，因缟素而哭之。或忠信而死节兮，或訑谩而不疑。弗省察而按实兮，听谗人之虚辞。芳与泽其杂糅兮，孰申旦而别之？何芳草之早殀兮，微霜降而下戒。谅聪不明而蔽壅兮，使谗谀而日得。自前世之嫉贤兮，谓蕙若其不可佩。妒佳冶之芬芳兮，嫫母姣而自好。虽有西施之美容兮，谗妒入以自代。愿陈情以白行兮，得罪过之不意。情冤见之日明兮，如列宿之错置。乘骐骥而驰骋兮，无辔衔而自载；乘泛泭以下流兮，无舟楫而自备。背法度而心治兮，辟与此其无异。宁溘死而流亡兮，恐祸殃之有再。不毕辞而赴渊兮，惜壅君之不识。橘颂后皇嘉树，橘徕服兮。受命不迁，生南国兮。深固难徙，更壹志兮。绿叶素荣，纷其可喜兮。曾枝剡棘，圆果抟兮。青黄杂糅，文章烂兮。精色内白，类任道兮。纷緼宜修，姱而不丑兮。嗟尔幼志，有以异兮。独立不迁，岂不可喜兮？深固难徙，廓其无求兮。苏世独立，横而不流兮。闭心自慎，终不失过兮。秉德无私，参天地兮。愿岁并谢，与长友兮。淑离不淫，梗其有理兮。年岁虽少，可师长兮。行比伯夷，置以为像兮。悲回风悲回风之摇蕙兮，心冤结而内伤。物有微而陨性兮，声有隐而先倡。夫何彭咸之造思兮，暨志介而不忘！万变其情岂可盖兮，孰虚伪之可长？鸟兽鸣以号群兮，草苴比而不芳。鱼葺鳞以自别兮，蛟龙隐其文章。故荼荠不同亩兮，兰茝幽而独芳。惟佳人之永都兮，更统世以自贶。眇远志之所及兮，怜浮云之相羊。介眇志之所惑兮，窃赋诗之所明。惟佳人之独怀兮，折若椒以自处。曾歔欷之嗟嗟兮，独隐伏而思虑。涕泣交而凄凄兮，思不眠以至曙。终长夜之曼曼兮，掩此哀而不去。寤从容以周流兮，聊逍遥以自恃。伤太息之愍怜兮，气于邑而不可止。糺思心以为纕兮，编愁苦以为膺。折若木以弊光兮，随飘风之所仍。存彷佛而不见兮，心踊跃其若汤。抚珮衽以案志兮，超惘惘而遂行。岁曶曶其若颓兮，时亦冉冉而将至。薠蘅槁而节离兮，芳以歇而不比。怜思心之不可惩兮，证此言之不可聊。宁溘死而流亡兮，不忍此心之常愁。孤子吟而抆泪兮，放子出而不还。孰能思而不隐兮，照彭咸之所闻。登石峦以远望兮，路眇眇之默默。入景响之无应兮，闻省想而不可得。愁郁郁之无快兮，居戚戚而不可解。心鞿羁而不开兮，气缭转而自缔。穆眇眇之无垠兮，莽芒芒之无仪。声有隐而相感兮，物有纯而不可为。邈漫漫之不可量兮，缥绵绵之不可纡。愁悄悄之常悲兮，翩冥冥之不可娱。凌大波而流风兮，讬彭咸之所居。上高岩之峭岸兮，处雌蜺之标颠。据青冥而摅虹兮，遂儵忽而扪天。吸湛露之浮源兮，漱凝霜之雰雰。依风穴以自息兮，忽倾寤以婵媛。冯昆仑以澂雾兮，隐渂山以清江。惮涌湍之礚礚兮，听波声之汹汹。纷容容之无经兮，罔芒芒之无纪。轧洋洋之无从兮，驰委移之焉止？漂翻翻其上下兮，翼遥遥其左右。氾潏潏其前后兮，伴张驰之信期。观炎气之相仍兮，窥烟液之所积。悲霜雪之俱下兮，听潮水之相击。借光景以往来兮，施黄棘之枉策。求介子之所存兮，见伯夷之放迹。心调度而弗去兮，刻著志之无适。曰吾怨往昔之所冀兮，悼来者之悐悐。浮江淮而入海兮，从子胥而自适。望大河之洲渚兮，悲申徒之抗迹。骤谏君而不听兮，重任石之何益？心絓结而不解兮，思蹇产而不释。
望阙台::戚继光::十年驱驰海色寒，孤臣于此望宸銮。繁霜尽是心头血，洒向千峰秋叶丹。
水龙吟·甲辰岁寿韩南涧尚书::辛弃疾::渡江天马南来，几人真是经纶手。长安父老，新亭风景，可怜依旧。夷甫诸人，神州沉陆，几曾回首。算平戎万里，功名本是，真儒事、君知否。况有文章山斗。对桐阴、满庭清昼。当年堕地，而今试看，风云奔走。绿野风烟，平泉草木，东山歌酒。待他年，整顿乾坤事了，为先生寿。
孤雁儿·藤床纸帐朝眠起::李清照::世人作梅词，下笔便俗。予试作一篇，乃知前言不妄耳。藤床纸帐朝眠起，说不尽无佳思。沈香断续玉炉寒，伴我情怀如水。笛声三弄，梅心惊破，多少春情意。小风疏雨萧萧地，又催下千行泪。吹箫人去玉楼空，肠断与谁同倚。一枝折得，人间天上，没个人堪寄。
西北有高楼::佚名::西北有高楼，上与浮云齐。交疏结绮窗，阿阁三重阶。上有弦歌声，音响一何悲！谁能为此曲，无乃杞梁妻。清商随风发，中曲正徘徊。一弹再三叹，慷慨有余哀。不惜歌者苦，但伤知音稀。愿为双鸿鹄，奋翅起高飞。
木兰歌::韦元甫::木兰抱杼嗟，借问复为谁。欲闻所戚戚，感激强起颜。老父隶兵籍，气力日衰耗。岂足万里行，有子复尚少！胡沙没马足，朔风裂人肤。老父旧羸病，何以强自扶？木兰代父去，秣马备戎行。易却纨绮裳，洗却铅粉妆。驰马赴军幕，慷慨携干将。朝屯雪山下，暮宿青海旁。夜袭燕支虏，更携于阗羌。将军得胜归，士卒还故乡。父母见木兰，喜极成悲伤。木兰能承父母颜，却卸巾帼理丝黄。昔为烈士雄，今复娇子容。亲戚持酒贺，父母始知生女与男同。门前旧军都，十年共崎岖。本结兄弟交，死战誓不渝。今者见木兰，言声虽是颜貌殊。惊愕不敢前，叹重徒嘻吁。世有臣子心，能如木兰节，忠孝两不渝，千古之名焉可灭！
寄李十二白二十韵::杜甫::昔年有狂客，号尔谪仙人。笔落惊风雨，诗成泣鬼神。声名从此大，汩没一朝伸。文采承殊渥，流传必绝伦。龙舟移棹晚，兽锦夺袍新。白日来深殿，青云满后尘。乞归优诏许，遇我宿心亲。未负幽栖志，兼全宠辱身。剧谈怜野逸，嗜酒见天真。醉舞梁园夜，行歌泗水春。才高心不展，道屈善无邻。处士祢衡俊，诸生原宪贫。稻粱求未足，薏苡谤何频。五岭炎蒸地，三危放逐臣。几年遭鵩鸟，独泣向麒麟。苏武先还汉，黄公岂事秦。楚筵辞醴日，梁狱上书辰。已用当时法，谁将此义陈。老吟秋月下，病起暮江滨。莫怪恩波隔，乘槎与问津。
哀溺文序::柳宗元::永之氓咸善游。一日，水暴甚，有五、六氓乘小船绝湘水。中济，船破，皆游。其一氓尽力而不能寻常。其侣曰：“汝善游最也，今何后为？”曰：“吾腰千钱，重，是以后。”曰：“何不去之？”不应，摇其首。有顷，益怠。已济者立岸上呼且号曰：“汝愚之甚，蔽之甚，身且死，何以货为？”又摇其首。遂溺死。吾哀之。且若是，得不有大货之溺大氓者乎？于是作《哀溺》。
摸鱼儿·东皋寓居::晁补之::买陂塘、旋栽杨柳，依稀淮岸江浦。东皋嘉雨新痕涨，沙觜鹭来鸥聚。堪爱处最好是、一川夜月光流渚。无人独舞。任翠幄张天，柔茵藉地，酒尽未能去。青绫被，莫忆金闺故步。儒冠曾把身误。弓刀千骑成何事，荒了邵平瓜圃。君试觑。满青镜、星星鬓影今如许。功名浪语。便似得班超，封侯万里，归计恐迟暮。
春草::唐彦谦::天北天南绕路边，托根无处不延绵。萋萋总是无情物，吹绿东风又一年。
黄河::罗隐::莫把阿胶向此倾，此中天意固难明。解通银汉应须曲，才出昆仑便不清。高祖誓功衣带小，仙人占斗客槎轻。三千年后知谁在？何必劳君报太平！
风雨::李商隐::凄凉宝剑篇，羁泊欲穷年。黄叶仍风雨，青楼自管弦。新知遭薄俗，旧好隔良缘。心断新丰酒，销愁斗几千。
清明::杜甫::著处繁花务是日，长沙千人万人出。渡头翠柳艳明眉，争道朱蹄骄啮膝。此都好游湘西寺，诸将亦自军中至。马援征行在眼前，葛强亲近同心事。金镫下山红粉晚，牙樯捩柁青楼远。古时丧乱皆可知，人世悲欢暂相遣。弟侄虽存不得书，干戈未息苦离居。逢迎少壮非吾道，况乃今朝更祓除。
清明::孙昌胤::清明暮春里，怅望北山陲。燧火开新焰，桐花发故枝。沈冥惭岁物，欢宴阻朋知。不及林间鸟，迁乔并羽仪。
饮马长城窟行::李世民::塞外悲风切，交河冰已结。瀚海百重波，阴山千里雪。迥戍危烽火，层峦引高节。悠悠卷旆旌，饮马出长城。寒沙连骑迹，朔吹断边声。胡尘清玉塞，羌笛韵金钲。绝漠干戈戢，车徒振原隰。都尉反龙堆，将军旋马邑。扬麾氛雾静，纪石功名立。荒裔一戎衣，灵台凯歌入。
念奴娇·登多景楼::陈亮::危楼还望，叹此意、今古几人曾会？鬼设神施，浑认作、天限南疆北界。一水横陈，连岗三面，做出争雄势。六朝何事，只成门户私计？因笑王谢诸人，登高怀远，也学英雄涕。凭却长江，管不到，河洛腥膻无际。正好长驱，不须反顾，寻取中流誓。小儿破贼，势成宁问强对！
玉楼春·己卯岁元日::毛滂::一年滴尽莲花漏。碧井酴酥沉冻酒。晓寒料峭尚欺人，春态苗条先到柳。佳人重劝千长寿。柏叶椒花芬翠袖。醉乡深处少相知，只与东君偏故旧。
鵩鸟赋::贾谊::谊为长沙王傅三年，有鵩飞入谊舍。鵩似鸮，不祥鸟也。谊即以谪居长沙，长沙卑湿，谊自伤悼，以为寿不得长，乃为赋以自广也。其辞曰：单阏之岁兮，四月孟夏，庚子日斜兮，鵩集予舍。止于坐隅兮，貌甚闲暇。异物来萃兮，私怪其故。发书占之兮，谶言其度，曰：“野鸟入室兮，主人将去。”请问于鵩兮：“予去何之？吉乎告我，凶言其灾。淹速之度兮，语予其期。”鵩乃叹息，举首奋翼；口不能言，请对以臆：“万物变化兮，固无休息。斡流而迁兮，或推而还。形气转续兮，变化而蟺。沕穆无穷兮，胡可胜言！祸兮福所依，福兮祸所伏；忧喜聚门兮，吉凶同域。彼吴强大兮，夫差以败；越栖会稽兮，勾践霸世。斯游遂成兮，卒被五刑；傅说胥靡兮，乃相武丁。夫祸之与福兮，何异纠纆；命不可说兮，孰知其极！水激则旱兮，矢激则远；万物回薄兮，振荡相转。云蒸雨降兮，纠错相纷；大钧播物兮，坱圠无垠。天不可预虑兮，道不可预谋；迟速有命兮，焉识其时。且夫天地为炉兮，造化为工；阴阳为炭兮，万物为铜。合散消息兮，安有常则？千变万化兮，未始有极，忽然为人兮，何足控抟；化为异物兮，又何足患！小智自私兮，贱彼贵我；达人大观兮，物无不可。贪夫殉财兮，烈士殉名。夸者死权兮，品庶每生。怵迫之徒兮，或趋西东；大人不曲兮，意变齐同。愚士系俗兮，窘若囚拘；至人遗物兮，独与道俱。众人惑惑兮，好恶积亿；真人恬漠兮，独与道息。释智遗形兮，超然自丧；寥廓忽荒兮，与道翱翔。乘流则逝兮，得坻则止；纵躯委命兮，不私与己。其生兮若浮，其死兮若休；澹乎若深渊止之静，泛乎若不系之舟。不以生故自宝兮，养空而浮；德人无累兮，知命不忧。细故蒂芥兮，何足以疑！”
戏为六绝句::杜甫::庾信文章老更成，凌云健笔意纵横。今人嗤点流传赋，不觉前贤畏后生。王杨卢骆当时体，轻薄为文哂未休。尔曹身与名俱灭，不废江河万古流。纵使卢王操翰墨，劣于汉魏近风骚。龙文虎脊皆君驭，历块过都见尔曹。才力应难夸数公，凡今谁是出群雄。或看翡翠兰苕上，未掣鲸鱼碧海中。不薄今人爱古人，清词丽句必为邻。窃攀屈宋宜方驾，恐与齐梁作后尘。未及前贤更勿疑，递相祖述复先谁。别裁伪体亲风雅，转益多师是汝师。
应诏赋得除夜::史青::今岁今宵尽，明年明日催。寒随一夜去，春逐五更来。气色空中改，容颜暗里回。风光人不觉，已著后园梅。
风赋::宋玉::楚襄王游于兰台之宫，宋玉景差侍。有风飒然而至，王乃披襟而当之，曰：“快哉此风！寡人所与庶人共者邪？”宋玉对曰：“此独大王之风耳，庶人安得而共之！”王曰：“夫风者，天地之气，溥畅而至，不择贵贱高下而加焉。今子独以为寡人之风，岂有说乎？”宋玉对曰：“臣闻于师：枳句来巢，空穴来风。其所托者然，则风气殊焉。”王曰：“夫风始安生哉？”宋玉对曰：“夫风生于地，起于青苹之末。侵淫溪谷，盛怒于土囊之口。缘太山之阿，舞于松柏之下，飘忽淜滂，激飏熛怒。耾耾雷声，回穴错迕。蹶石伐木，梢杀林莽。至其将衰也，被丽披离，冲孔动楗，眴焕粲烂，离散转移。故其清凉雄风，则飘举升降。乘凌高城，入于深宫。抵华叶而振气，徘徊于桂椒之间，翱翔于激水之上。将击芙蓉之精。猎蕙草，离秦衡，概新夷，被荑杨，回穴冲陵，萧条众芳。然后徜徉中庭，北上玉堂，跻于罗帏，经于洞房，乃得为大王之风也。故其风中人状，直惨凄惏栗，清凉增欷。清清泠泠，愈病析酲，发明耳目，宁体便人。此所谓大王之雄风也。”王曰：“善哉论事！夫庶人之风，岂可闻乎？”宋玉对曰：“夫庶人之风，塕然起于穷巷之间，堀堁扬尘，勃郁烦冤，冲孔袭门。动沙堁，吹死灰，骇溷浊，扬腐余，邪薄入瓮牖，至于室庐。故其风中人状，直憞溷郁邑，殴温致湿，中心惨怛，生病造热。中唇为胗，得目为篾，啖齰嗽获，死生不卒。此所谓庶人之雌风也。”
咏菊::曹雪芹::无赖诗魔昏晓侵，绕篱欹石自沉音。毫端蕴秀临霜写，口齿噙香对月吟。满纸自怜题素怨，片言谁解诉秋心？一从陶令评章后，千古高风说到今。
水调歌头·平生太湖上::佚名::平生太湖上，短棹几经过。如今重到何事？愁比水云多。拟把匣中长剑，换取扁舟一叶，归去老渔蓑。银艾非吾事，丘壑已蹉跎。脍新鲈，斟美酒，起悲歌。太平生长，岂谓今日识兵戈？欲泻三江雪浪，净洗胡尘千里，不用挽天河！回首望霄汉，双泪堕清波。
苏堤清明即事::吴惟信::梨花风起正清明，游子寻春半出城。日暮笙歌收拾去，万株杨柳属流莺。
满江红·中秋寄远::辛弃疾::快上西楼，怕天放、浮云遮月。但唤取、玉纤横管，一声吹裂。谁做冰壶凉世界，最怜玉斧修时节。问嫦娥、孤令有愁无？应华发。云液满，琼杯滑。长袖起，清歌咽。叹十常八九，欲磨还缺。但愿长圆如此夜，人情未必看承别。把从前、离恨总成欢，归时说。
西江月·平山堂::苏轼::三过平山堂下，半生弹指声中。十年不见老仙翁，壁上龙蛇飞动。欲吊文章太守，仍歌杨柳春风。休言万事转头空，未转头时皆梦。
归雁::杜甫::东来万里客，乱定几年归？肠断江城雁，高高向北飞！
贫交行::杜甫::翻手作云覆手雨，纷纷轻薄何须数。君不见管鲍贫时交，此道今人弃如土。
王冕好学::宋濂::王冕者，诸暨人。七八岁时，父命牧牛陇上，窃入学舍，听诸生诵书；听已，辄默记。暮归，忘其牛。或牵牛来责蹊田者。父怒，挞之，已而复如初。母曰：“儿痴如此，曷不听其所为？”冕因去，依僧寺以居。夜潜出，坐佛膝上，执策映长明灯读之，琅琅达旦。佛像多土偶，狞恶可怖；冕小儿，恬若不见。安阳韩性闻而异之,录为弟子,学遂为通儒。性卒，门人事冕如事性。时冕父已卒，即迎母入越城就养。久之，母思还故里，冕买白牛驾母车，自被古冠服随车后。乡里儿竞遮道讪笑，冕亦笑。选自《元史·王冕传》
摸鱼儿·问莲根有丝多少::元好问::泰和中，大名民家小儿女，有以私情不如意赴水者，官为踪迹之，无见也。其后踏藕者得二尸水中，衣服仍可验，其事乃白。是岁此陂荷花开，无不并蒂者。沁水梁国用，时为录事判官，为李用章内翰言如此。此曲以乐府《双蕖怨》命篇。“咀五色之灵芝，香生九窍；咽三危之瑞露，春动七情”，韩偓《香奁集》中自序语。问莲根、有丝多少，莲心知为谁苦？双花脉脉娇相向，只是旧家儿女。天已许。甚不教、白头生死鸳鸯浦？夕阳无语。算谢客烟中，湘妃江上，未是断肠处。香奁梦，好在灵芝瑞露。人间俯仰今古。海枯石烂情缘在，幽恨不埋黄土。相思树，流年度，无端又被西风误。兰舟少住。怕载酒重来，红衣半落，狼藉卧风雨。
南歌子·荷盖倾新绿::程垓::荷盖倾新绿，榴巾蹙旧红。水亭烟榭晚凉中。又是一钩新月、静方栊。丝藕清如雪，橱纱薄似空。好维今夜与谁同。唤取玉人来共、一帘风。
哭李商隐::崔珏::成纪星郎字义山，适归高壤抱长叹。词林枝叶三春尽，学海波澜一夜干。风雨已吹灯烛灭，姓名长在齿牙寒。只应物外攀琪树，便著霓裳上绛坛。虚负凌云万丈才，一生襟抱未曾开。鸟啼花落人何在，竹死桐枯凤不来。良马足因无主踠，旧交心为绝弦哀。九泉莫叹三光隔，又送文星入夜台。
春行即兴::李华::宜阳城下草萋萋，涧水东流复向西。芳树无人花自落，春山一路鸟空啼。
送沈子归江东 / 送沈子福之江东::王维::杨柳渡头行客稀，罟师荡桨向临圻。唯有相思似春色，江南江北送君归。
将仲子::佚名::将仲子兮，无逾我里，无折我树杞。岂敢爱之？畏我父母。仲可怀也，父母之言亦可畏也。将仲子兮，无逾我墙，无折我树桑。岂敢爱之？畏我诸兄。仲可怀也，诸兄之言亦可畏也。将仲子兮，无逾我园，无折我树檀。岂敢爱之？畏人之多言。仲可怀也，人之多言亦可畏也。
矛与盾::韩非::楚人有鬻盾与矛者，誉之曰：“吾盾之坚，物莫能陷也。”又誉其矛曰：“吾矛之利，于物无不陷也。”或曰：“以子之矛，陷子之盾，何如？”其人弗能应也。夫不可陷之盾与无不陷之矛，不可同世而立。
晁错论::苏轼::天下之患，最不可为者，名为治平无事，而其实有不测之忧。坐观其变，而不为之所，则恐至於不可救；起而强为之，则天下狃於治平之安而不吾信。惟仁人君子豪杰之士，为能出身为天下犯大难，以求成大功；此固非勉强期月之间，而苟以求名之所能也。天下治平，无故而发大难之端；吾发之，吾能收之，然后有辞於天下。事至而循循焉欲去之，使他人任其责，则天下之祸，必集於我。昔者晁错尽忠为汉，谋弱山东之诸侯，山东诸侯并起，以诛错为名；而天子不以察，以错为之说。天下悲错之以忠而受祸，不知错有以取之也。古之立大事者，不惟有超世之才，亦必有坚忍不拔之志。昔禹之治水，凿龙门，决大河而放之海。方其功之未成也，盖亦有溃冒冲突可畏之患；惟能前知其当然，事至不惧，而徐为之图，是以得至於成功。夫以七国之强，而骤削之，其为变，岂足怪哉？错不於此时捐其身，为天下当大难之冲，而制吴楚之命，乃为自全之计，欲使天子自将而己居守。且夫发七国之难者，谁乎？己欲求其名，安所逃其患。以自将之至危，与居守至安；己为难首，择其至安，而遣天子以其至危，此忠臣义士所以愤怨而不平者也。当此之时，虽无袁盎，错亦未免於祸。何者？己欲居守，而使人主自将。以情而言，天子固已难之矣，而重违其议。是以袁盎之说，得行於其间。使吴楚反，错已身任其危，日夜淬砺，东向而待之，使不至於累其君，则天子将恃之以为无恐，虽有百盎，可得而间哉？嗟夫！世之君子，欲求非常之功，则无务为自全之计。使错自将而讨吴楚，未必无功，惟其欲自固其身，而天子不悦。奸臣得以乘其隙，错之所以自全者，乃其所以自祸欤！
周郑交质::左丘明::郑武公、庄公为平王卿士。王贰于虢，郑伯怨王。王曰：“无之。”故周郑交质。王子狐为质于郑，郑公子忽为质于周。王崩，周人将畀虢公政。四月，郑祭足帅师取温之麦。秋，又取成周之禾。周郑交恶。君子曰：“信不由中，质无益也。明恕而行，要之以礼，虽无有质，谁能间之？苟有明信，涧溪沼沚之毛，苹蘩蕴藻之菜，筐筥錡釜之器，潢污行潦之水，可荐於鬼神，可羞於王公，而况君子结二国之信，行之以礼，又焉用质？《风》有《采蘩》、《采苹》，《雅》有《行苇》、《泂酌》，昭忠信也。”
如梦令·正是辘轳金井::纳兰性德::正是辘轳金井，满砌落花红冷。蓦地一相逢，心事眼波难定。谁省，谁省。从此簟纹灯影。
圆圆曲::吴伟业::鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。相见初经田窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双桨去如飞，何处豪家强载归。此际岂知非薄命，此时唯有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉？白晳通侯最少年，拣取花枝屡回顾。早携娇鸟出樊笼，待得银河几时渡？恨杀军书抵死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕阑。若非壮士全师胜，争得蛾眉匹马还？蛾眉马上传呼进，云鬟不整惊魂定。蜡炬迎来在战场，啼妆满面残红印。专征萧鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲伎师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛明珠万斛愁，关山漂泊腰肢细。错怨狂风飏落花，无边春色来天地。尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见，馆娃初起鸳鸯宿，越女如花看不足。香径尘生乌自啼，屧廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流！
怨王孙·湖上风来波浩渺::李清照::湖上风来波浩渺。秋已暮、红稀香少。水光山色与人亲，说不尽、无穷好。莲子已成荷叶老。青露洗、蘋花汀草。眠沙鸥鹭不回头，似也恨、人归早。
行路难·缚虎手::贺铸::缚虎手，悬河口，车如鸡栖马如狗。白纶巾，扑黄尘，不知我辈可是蓬蒿人？衰兰送客咸阳道，天若有情天亦老。作雷颠，不论钱，谁问旗亭美酒斗十千？酌大斗，更为寿，青鬓长青古无有。笑嫣然，舞翩然，当垆秦女十五语如弦。遗音能记秋风曲，事去千年犹恨促。揽流光，系扶桑，争奈愁来一日却为长。
微雨夜行::白居易::漠漠秋云起，稍稍夜寒生。但觉衣裳湿，无点亦无声。
古意::李白::君为女萝草，妾作菟丝花。轻条不自引，为逐春风斜。百丈托远松，缠绵成一家。谁言会面易，各在青山崖。女萝发馨香，菟丝断人肠。枝枝相纠结，叶叶竞飘扬。生子不知根，因谁共芬芳。中巢双翡翠，上宿紫鸳鸯。若识二草心，海潮亦可量。
点绛唇·感兴::王禹偁::雨恨云愁，江南依旧称佳丽。水村渔市。一缕孤烟细。天际征鸿，遥认行如缀。平生事。此时凝睇。谁会凭栏意。
贺新郎·送胡邦衡待制赴新州::张元干::梦绕神州路。怅秋风、连营画角，故宫离黍。底事昆仑倾砥柱，九地黄流乱注。聚万落千村狐兔。天意从来高难问，况人情老易悲难诉。更南浦，送君去。凉生岸柳催残暑。耿斜河，疏星残月，断云微度。万里江山知何处？回首对床夜语。雁不到，书成谁与？目尽青天怀今古，肯儿曹恩怨相尔汝！举大白，听《金缕》。
八声甘州·寄参寥子::苏轼::有情风、万里卷潮来，无情送潮归。问钱塘江上，西兴浦口，几度斜晖。不用思量今古，俯仰昔人非。谁似东坡老，白首忘机。记取西湖西畔，正暮山好处，空翠烟霏。算诗人相得，如我与君稀。约他年、东还海道，愿谢公、雅志莫相违。西州路，不应回首，为我沾衣。
忆帝京·薄衾小枕凉天气::柳永::薄衾小枕凉天气，乍觉别离滋味。展转数寒更，起了还重睡。毕竟不成眠，一夜长如岁。也拟待、却回征辔；又争奈、已成行计。万种思量，多方开解，只恁寂寞厌厌地。系我一生心，负你千行泪。
东城高且长::佚名::东城高且长，逶迤自相属。回风动地起，秋草萋已绿。四时更变化，岁暮一何速！晨风怀苦心，蟋蟀伤局促。荡涤放情志，何为自结束？燕赵多佳人，美者颜如玉。被服罗裳衣，当户理清曲。音响一何悲！弦急知柱促。驰情整巾带，沉吟聊踯躅。思为双飞燕，衔泥巢君屋。
春夕::崔涂::水流花谢两无情，送尽东风过楚城。胡蝶梦中家万里，子规枝上月三更。故园书动经年绝，华发春唯满镜生。自是不归归便得，五湖烟景有谁争。
凉州词::薛逢::昨夜蕃兵报国仇，沙州都护破凉州。黄河九曲今归汉，塞外纵横战血流。
三江小渡::杨万里::溪水将桥不复回，小舟犹倚短篙开。交情得似山溪渡，不管风波去又来。
将赴吴兴登乐游原一绝::杜牧::清时有味是无能，闲爱孤云静爱僧。欲把一麾江海去，乐游原上望昭陵。
长歌行::李泌::天覆吾，地载吾，天地生吾有意无。不然绝粒升天衢，不然鸣珂游帝都。焉能不贵复不去，空作昂藏一丈夫。一丈夫兮一丈夫，千生气志是良图。请君看取百年事，业就扁舟泛五湖
秋夜曲::张仲素::丁丁漏水夜何长，漫漫轻云露月光。秋逼暗虫通夕响，征衣未寄莫飞霜。
眼儿媚·杨柳丝丝弄轻柔::王雱::杨柳丝丝弄轻柔，烟缕织成愁。海棠未雨，梨花先雪，一半春休。而今往事难重省，归梦绕秦楼。相思只在，丁香枝上，豆蔻梢头。
中秋月·中秋月::徐有贞::中秋月。月到中秋偏皎洁。偏皎洁，知他多少，阴晴圆缺。阴晴圆缺都休说，且喜人间好时节。好时节，愿得年年，常见中秋月。
一枝花·不伏老::关汉卿::〔一枝花〕攀出墙朵朵花，折临路枝枝柳。花攀红蕊嫩，柳折翠条柔，浪子风流。凭着我折柳攀花手，直煞得花残柳败休。半生来折柳攀花，一世里眠花卧柳。〔梁州〕我是个普天下郎君领袖，盖世界浪子班头。愿朱颜不改常依旧，花中消遣，酒内忘忧。分茶攧竹，打马藏阄；通五音六律滑熟，甚闲愁到我心头？伴的是银筝女银台前理银筝笑倚银屏，伴的是玉天仙携玉手并玉肩同登玉楼，伴的是金钗客歌金缕捧金樽满泛金瓯。你道我老也，暂休。占排场风月功名首，更玲珑又剔透。我是个锦阵花营都帅头，曾玩府游州。〔隔尾〕子弟每是个茅草冈、沙土窝初生的兔羔儿乍向围场上走，我是个经笼罩、受索网苍翎毛老野鸡蹅踏的阵马儿熟。经了些窝弓冷箭鑞枪头，不曾落人后。恰不道“人到中年万事休”，我怎肯虚度了春秋。〔尾〕我是个蒸不烂、煮不熟、捶不匾、炒不爆、响珰珰一粒铜豌豆，恁子弟每谁教你钻入他锄不断、斫不下、解不开、顿不脱、慢腾腾千层锦套头？我玩的是梁园月，饮的是东京酒，赏的是洛阳花，攀的是章台柳。我也会围棋、会蹴踘、会打围、会插科、会歌舞、会吹弹、会咽作、会吟诗、会双陆。你便是落了我牙、歪了我嘴、瘸了我腿、折了我手，天赐与我这几般儿歹症候，尚兀自不肯休！则除是阎王亲自唤，神鬼自来勾。三魂归地府，七魄丧冥幽。天哪！那其间才不向烟花路儿上走！
夜游宫·记梦寄师伯浑::陆游::雪晓清笳乱起。梦游处、不知何地。铁骑无声望似水。想关河，雁门西，青海际。睡觉寒灯里。漏声断、月斜窗纸。自许封侯在万里。有谁知，鬓虽残，心未死。
春晓::陆龟蒙::春庭晓景别，清露花逦迤。黄蜂一过慵，夜夜栖香蕊。
题金陵渡::张祜::金陵津渡小山楼，一宿行人自可愁。潮落夜江斜月里，两三星火是瓜州。
军城早秋::严武::昨夜秋风入汉关，朔云边月满西山。更催飞将追骄虏，莫遣沙场匹马还。
咏风::王勃::肃肃凉风生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。肃肃凉景生，加我林壑清。驱烟寻涧户，卷雾出山楹。去来固无迹，动息如有情。日落山水静，为君起松声。
国风·邶风·谷风::佚名::习习谷风，以阴以雨。黾勉同心，不宜有怒。采葑采菲，无以下体？德音莫违，及尔同死。行道迟迟，中心有违。不远伊迩，薄送我畿。谁谓荼苦，其甘如荠。宴尔新婚，如兄如弟。泾以渭浊，湜湜其沚。宴尔新婚，不我屑以。毋逝我梁，毋发我笱。我躬不阅，遑恤我后。就其深矣，方之舟之。就其浅矣，泳之游之。何有何亡，黾勉求之。凡民有丧，匍匐救之。不我能慉，反以我为仇。既阻我德，贾用不售。昔育恐育鞫，及尔颠覆。既生既育，比予于毒。我有旨蓄，亦以御冬。宴尔新婚，以我御穷。有洸有溃，既诒我肄。不念昔者，伊余来塈。
劝学诗::赵恒::富家不用买良田，书中自有千锺粟。安居不用架高堂，书中自有黄金屋。出门莫恨无人随，书中车马多如簇。娶妻莫恨无良媒，书中自有颜如玉。男儿若遂平生志，六经勤向窗前读。
薤露::曹操::惟汉廿二世，所任诚不良。沐猴而冠带，知小而谋强。犹豫不敢断，因狩执君王。白虹为贯日，己亦先受殃。贼臣持国柄，杀主灭宇京。荡覆帝基业，宗庙以燔丧。播越西迁移，号泣而且行。瞻彼洛城郭，微子为哀伤。
论语七则::佚名::子曰:“吾十有五而志于学，三十而立，四十而不惑，五十而知天命，六十而耳顺，七十而从心所欲，不踰矩。”子曰：“君子食无求饱，居无求安，敏于事而慎于言，就有道而正焉，可谓好学也已。”子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”子曰：“衣敝緼袍，与衣狐貉者立，而不耻者，其由也与!”“不忮不求，何用不臧?”子路终身诵之。子曰：“是道也，何足以臧?”子貢問為仁。子曰：“工欲善其事，必先利其器。居是邦也，事其大夫之賢者，友其士之仁者。”《論語?衛靈公》子贡问曰：“乡人皆好之，何如？”子曰：“未可也。”“乡人皆恶之，何如？”子曰：“未可也。不如乡人之善者好之，其不善者恶之。”子谓子贡曰，“女与回也孰愈？”对曰，“赐也何敢望回？回也闻一以知十，赐也闻一以知二。”子曰，“弗如也，吾与女弗如也。”
醉花阴·黄花谩说年年好::辛弃疾::黄花谩说年年好。也趁秋光老。绿鬓不惊秋，若斗尊前，人好花堪笑。蟠桃结子知多少。家住三山岛。何日跨归鸾，沧海飞尘，人世因缘了。
江外思乡::韦庄::年年春日异乡悲，杜曲黄莺可得知。更被夕阳江岸上，断肠烟柳一丝丝。
春别曲::张籍::长江春水绿堪染，莲叶出水大如钱。江头橘树君自种，那不长系木兰船。
秋思::李白::燕支黄叶落，妾望自登台。海上碧云断，单于秋色来。胡兵沙塞合，汉使玉关回。征客无归日，空悲蕙草摧。
国风·卫风·伯兮::佚名::伯兮朅兮，邦之桀兮。伯也执殳，为王前驱。自伯之东，首如飞蓬。岂无膏沐？谁适为容！其雨其雨，杲杲出日。愿言思伯，甘心首疾。焉得谖草？言树之背。愿言思伯。使我心痗。
与韩荆州书::李白::白闻天下谈士相聚而言曰：“生不用封万户侯，但愿一识韩荆州。”何令人之景慕，一至于此耶！岂不以有周公之风，躬吐握之事，使海内豪俊，奔走而归之，一登龙门，则声价十倍！所以龙蟠凤逸之士，皆欲收名定价于君侯。愿君侯不以富贵而骄之、寒贱而忽之，则三千之中有毛遂，使白得颖脱而出，即其人焉。白，陇西布衣，流落楚、汉。十五好剑术，遍干诸侯。三十成文章，历抵卿相。虽长不满七尺，而心雄万夫。皆王公大人许与气义。此畴曩心迹，安敢不尽于君侯哉！君侯制作侔神明，德行动天地，笔参造化，学究天人。幸愿开张心颜，不以长揖见拒。必若接之以高宴，纵之以清谈，请日试万言，倚马可待。今天下以君侯为文章之司命，人物之权衡，一经品题，便作佳士。而君侯何惜阶前盈尺之地，不使白扬眉吐气，激昂青云耶？昔王子师为豫州，未下车，即辟荀慈明，既下车，又辟孔文举；山涛作冀州，甄拔三十余人，或为侍中、尚书，先代所美。而君侯亦荐一严协律，入为秘书郎，中间崔宗之、房习祖、黎昕、许莹之徒，或以才名见知，或以清白见赏。白每观其衔恩抚躬，忠义奋发，以此感激，知君侯推赤心于诸贤腹中，所以不归他人，而愿委身国士。傥急难有用，敢效微躯。且人非尧舜，谁能尽善？白谟猷筹画，安能自矜？至于制作，积成卷轴，则欲尘秽视听。恐雕虫小技，不合大人。若赐观刍荛，请给纸墨，兼之书人，然后退扫闲轩，缮写呈上。庶青萍、结绿，长价于薛、卞之门。幸惟下流，大开奖饰，惟君侯图之。
玉楼春·风前欲劝春光住::辛弃疾::风前欲劝春光住。春在城南芳草路。未随流落水边花，且作飘零泥上絮。镜中已觉星星误。人不负春春自负。梦回人远许多愁，只在梨花风雨处。
生查子·独游雨岩::辛弃疾::溪边照影行，天在清溪底。天上有行云，人在行云里。高歌谁和余，空谷清音起。非鬼亦非仙，一曲桃花水。
踏莎行·小径红稀::晏殊::小径红稀，芳郊绿遍。高台树色阴阴见。春风不解禁杨花，蒙蒙乱扑行人面。翠叶藏莺，朱帘隔燕。炉香静逐游丝转。一场愁梦酒醒时，斜阳却照深深院。
生查子·新月曲如眉::牛希济::新月曲如眉，未有团圞意。红豆不堪看，满眼相思泪。终日劈桃穰，人在心儿里。两朵隔墙花，早晚成连理。
咏柳::韩偓::褭雨拖风不自持，全身无力向人垂。玉纤折得遥相赠，便似观音手里时。
蔺相如完璧归赵论::王世贞::蔺相如之完璧，人皆称之。予未敢以为信也。夫秦以十五城之空名，诈赵而胁其璧。是时言取璧者，情也，非欲以窥赵也。赵得其情则弗予，不得其情则予；得其情而畏之则予，得其情而弗畏之则弗予。此两言决耳，奈之何既畏而复挑其怒也！且夫秦欲璧，赵弗予璧，两无所曲直也。入璧而秦弗予城，曲在秦；秦出城而璧归，曲在赵。欲使曲在秦，则莫如弃璧；畏弃璧，则莫如弗予。夫秦王既按图以予城，又设九宾，斋而受璧，其势不得不予城。璧入而城弗予，相如则前请曰：“臣固知大王之弗予城也。夫璧非赵璧乎？而十五城秦宝也。今使大王以璧故，而亡其十五城，十五城之子弟，皆厚怨大王以弃我如草芥也。大王弗与城，而绐赵璧，以一璧故，而失信于天下，臣请就死于国，以明大王之失信！”秦王未必不返璧也。今奈何使舍人怀而逃之，而归直于秦？是时秦意未欲与赵绝耳。令秦王怒而僇相如于市，武安君十万众压邯郸，而责璧与信，一胜而相如族，再胜而璧终入秦矣。吾故曰：蔺相如之获全于璧也，天也。若其劲渑池，柔廉颇，则愈出而愈妙于用。所以能完赵者，天固曲全之哉！
青青陵上柏::佚名::青青陵上柏，磊磊涧中石。人生天地间，忽如远行客。斗酒相娱乐，聊厚不为薄。驱车策驽马，游戏宛与洛。洛中何郁郁，冠带自相索。长衢罗夹巷，王侯多第宅。两宫遥相望，双阙百余尺。极宴娱心意，戚戚何所迫？
春望::林滋::春海镜长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。
隋宫::李商隐::紫泉宫殿锁烟霞，欲取芜城作帝家。玉玺不缘归日角，锦帆应是到天涯。于今腐草无萤火，终古垂杨有暮鸦。地下若逢陈后主，岂宜重问后庭花。
立春偶成::张栻::律回岁晚冰霜少，春到人间草木知。便觉眼前生意满，东风吹水绿参差。
塞下曲::王昌龄::饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。
蝶恋花·雨霰疏疏经泼火::苏轼::雨霰疏疏经泼火。巷陌秋千，犹未清明过。杏子梢头香蕾破。淡红褪白胭脂涴。苦被多情相折挫。病绪厌厌，浑似年时个。绕遍回廊还独坐。月笼云暗重门锁。
晚出新亭::阴铿::大江一浩荡，离悲足几重。潮落犹如盖，云昏不作峰。远戍唯闻鼓，寒山但见松。九十方称半，归途讵有踪。
遣悲怀三首·其一::元稹::谢公最小偏怜女，自嫁黔娄百事乖。顾我无衣搜荩箧，泥他沽酒拔金钗。野蔬充膳甘长藿，落叶添薪仰古槐。今日俸钱过十万，与君营奠复营斋。
子夜歌·人生愁恨何能免::李煜::人生愁恨何能免，销魂独我情何限！故国梦重归，觉来双泪垂。高楼谁与上？长记秋晴望。往事已成空，还如一梦中。
工之侨献琴::刘基::工之侨得良桐焉，斫而为琴，弦而鼓之，金声而玉应。自以为天下之美也，献之太常。使国工视之，曰：“弗古。”还之。工之侨以归，谋诸漆工，作断纹焉；又谋诸篆工，作古窾焉。匣而埋诸土，期年出之，抱以适市。贵人过而见之，易之以百金，献诸朝。乐官传视，皆曰：“希世之珍也。”工之侨闻之，叹曰：“悲哉世也！岂独一琴哉？莫不然矣!而不早图之，其与亡矣。”遂去，入于宕之山，不知其所终。
蝶恋花·雨霰疏疏经泼火::苏轼::雨霰疏疏经泼火。巷陌秋千，犹未清明过。杏子梢头香蕾破。淡红褪白胭脂涴。苦被多情相折挫。病绪厌厌，浑似年时个。绕遍回廊还独坐。月笼云暗重门锁。
别离::陆龟蒙::丈夫非无泪，不洒离别间。杖剑对尊酒，耻为游子颜。蝮蛇一螫手，壮士即解腕。所志在功名，离别何足叹。
除夜宿石头驿::戴叔伦::旅馆谁相问，寒灯独可亲。一年将尽夜，万里未归人。寥落悲前事，支离笑此身。愁颜与衰鬓，明日又逢春。
夜泊牛渚怀古::李白::牛渚西江夜，青天无片云。登舟望秋月，空忆谢将军。余亦能高咏，斯人不可闻。明朝挂帆席，枫叶落纷纷。
青溪 / 过青溪水作::王维::言入黄花川，每逐清溪水。随山将万转，趣途无百里。声喧乱石中，色静深松里。漾漾泛菱荇，澄澄映葭苇。我心素已闲，清川澹如此。请留磐石上，垂钓将已矣。
鸳鸯::佚名::鸳鸯于飞，毕之罗之。君子万年，福禄宜之。鸳鸯在梁，戢其左翼。君子万年，宜其遐福。乘马在厩，摧之秣之。君子万年，福禄艾之。乘马在厩，秣之摧之。君子万年，福禄绥之。
鸿雁::佚名::鸿雁于飞，肃肃其羽。之子于征，劬劳于野。爰及矜人，哀此鳏寡。鸿雁于飞，集于中泽。之子于垣，百堵皆作。虽则劬劳，其究安宅？鸿雁于飞，哀鸣嗷嗷。维此哲人，谓我劬劳。维彼愚人，谓我宣骄。
满庭芳·小阁藏春::李清照::小阁藏春，闲窗锁昼，画堂无限深幽。篆香烧尽，日影下帘钩。手种江梅渐好，又何必、临水登楼。无人到，寂寥浑似，何逊在扬州。从来，知韵胜，难堪雨藉，不耐风揉。更谁家横笛，吹动浓愁。莫恨香消雪减，须信道、扫迹情留。难言处，良宵淡月，疏影尚风流。
鹊踏枝·几日行云何处去::冯延巳::几日行云何处去？忘却归来，不道春将暮。百草千花寒食路，香车系在谁家树？泪眼倚楼频独语。双燕来时，陌上相逢否？撩乱春愁如柳絮，依依梦里无寻处。
晚登三山还望京邑::谢朓::灞涘望长安，河阳视京县。白日丽飞甍，参差皆可见。余霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变？
晚登三山还望京邑::谢朓::灞涘望长安，河阳视京县。白日丽飞甍，参差皆可见。余霞散成绮，澄江静如练。喧鸟覆春洲，杂英满芳甸。去矣方滞淫，怀哉罢欢宴。佳期怅何许，泪下如流霰。有情知望乡，谁能鬒不变？
高唐赋::宋玉::昔者楚襄王与宋玉游于云梦之台，望高之观，其上独有云气，崪兮直上，忽兮改容，须臾之间，变化无穷。王问玉曰：“此何气也？”玉对曰：“所谓朝云者也。”王曰：“何谓朝云？”玉曰：“昔者先王尝游高唐，怠而昼寝，梦见一妇人曰：‘妾，巫山之女也。为高唐之客。闻君游高唐，愿荐枕席。’王因幸之。去而辞曰：‘妾在巫山之阳，高丘之阻，旦为朝云，暮为行雨。朝朝暮暮，阳台之下。’旦朝视之，如言。故为立庙，号曰朝云。”王曰：“朝云始楚，状若何也？”玉对曰：“其始楚也，榯兮若松榯；其少进也，晰兮若姣姬，扬衭鄣日，而望所思。忽兮改容，偈兮若驾驷马，建羽旗。湫兮如风，凄兮如雨。风止雨霁，云无所处。”王曰：“寡人方今可以游乎？”玉曰：“可。”王曰：“其何如矣？”玉曰：“高矣显矣，临望远矣。广矣普矣，万物祖矣。上属于天，下见于渊，珍怪奇伟，不可称论。”王曰：“试为寡人赋之！”玉曰：“唯唯！”惟高唐之大体兮，殊无物类之可仪比。巫山赫其无畴兮，道互折而曾累。登巉巗而下望兮，临大阺之稸水。遇天雨之新霁兮，观百谷之俱集。濞汹汹其无声兮，溃淡淡而并入。滂洋洋而四施兮，蓊湛湛而弗上。长风至而波起兮，若丽山之孤亩。势薄岸而相击兮，隘交引而却会。崪中怒而特高兮，若浮海而望碣石。砾磥磥而相摩兮，巆震天之礚礚。巨石溺溺之瀺灂兮，沫潼潼而高厉，水澹澹而盘纡兮，洪波淫淫之溶。奔扬踊而相击兮，云兴声之霈霈。猛兽惊而跳骇兮，妄奔走而驰迈。虎豹豺兕，失气恐喙；雕鹗鹰鹞，飞扬伏窜。股战胁息，安敢妄挚。于是水虫尽暴，乘渚之阳，鼋鼍鱣鮪，交积纵横。振鳞奋翼，蜲蜲蜿蜿。中阪遥望，玄木冬荣，煌煌荧荧，夺人目精。爛兮若列星，曾不可殚形。榛林郁盛，葩华覆盖；双椅垂房，纠枝还会。徙靡澹淡，随波闇蔼；东西施翼，猗狔丰沛。绿叶紫裹，丹茎白蒂。纤条悲鸣；声似竽籁；清浊相和，五变四会。感心动耳，回肠伤气；孤子寡妇，寒心酸鼻。长吏隳官，贤士失志；愁思无已，叹息垂泪。登高远望，使人心瘁；盘岸巑，裖陈皑皑。磐石险峻，倾崎崖。巌岖参差，纵横相追。陬互横啎，背穴偃蹠。交加累积，重叠增益。状若砾柱，杂巫山下；仰视山巅，肃何千千。炫燿虹蜺，俯视峥嵘，窐寥窈冥，不见其底，虚闻松声。倾岸洋洋，立而熊经，久而不去，足尽汗出。悠悠忽忽，怊怅自失。使人心动，无故自恐。賁育之断，不能为勇。卒愕异物，不知所出。纵纵莘莘，若生于鬼，若出于神。状似走兽，或象飞禽。谲诡奇伟，不可究陈。上至观侧，地盖底平。箕踵漫衍，芳草罗生。秋兰茝蕙，江离载青。青荃射干，揭车苞并。薄草靡靡，聮延夭夭，越香掩掩；众雀嗷嗷，雌雄相失，哀鸣相号。王鴡鸝黄，正冥楚鸠。秭归思妇，垂鸡高巢。其鸣喈喈，当年遨游。更唱迭和，赴曲随流。有方之士，羡门高谿。上成郁林，公乐聚榖。进纯牺，祷琁室。醮诸神，礼太一。传祝已具，言辞已毕。王乃乘玉舆，驷仓螭，垂旒旌；旆合谐。紬大絃而雅声流，冽风过而增悲哀。于是调讴，令人惏悽，胁息曾。于是乃纵猎者，基趾如星，传言羽猎；衔枚无声，弓弩不发，罘不倾。涉莽莽，驰苹苹。飞鸟未及起，走兽未及发。何节奄忽，蹄足灑血。举功先得，获车已实。王将欲往见，必先斋戒。差时择日，简舆玄服。建云旆，蜺为旌，翠为盖。风起云止，千里而逝。盖发蒙，往自会，思万方，忧国害，开贤圣，辅不逮，九窍通郁，精神察滞。延年益寿千万岁。
长安晚秋 / 秋望 / 秋夕::赵嘏::云物凄清拂曙流，汉家宫阙动高秋。残星几点雁横塞，长笛一声人倚楼。紫艳半开篱菊静，红衣落尽渚莲愁。鲈鱼正美不归去，空戴南冠学楚囚。
题长安壁主人::张谓::世人结交须黄金，黄金不多交不深。纵令然诺暂相许，终是悠悠行路心。
嘲王历阳不肯饮酒::李白::地白风色寒，雪花大如手。笑杀陶渊明，不饮杯中酒。浪抚一张琴，虚栽五株柳。空负头上巾，吾于尔何有。
九辩::宋玉::悲哉，秋之为气也！萧瑟兮草木摇落而变衰。憭栗兮若在远行，登山临水兮送将归。泬漻兮天高而气清，寂寥兮收潦而水清。憯悽增欷兮，薄寒之中人，怆怳懭悢兮，去故而就新。坎廪兮贫士失职而志不平，廓落兮羁旅而无友生，惆怅兮而私自怜！燕翩翩其辞归兮，蝉寂漠而无声。雁廱廱而南游兮，鹍鸡啁哳而悲鸣。独申旦而不寐兮，哀蟋蟀之宵征。时亹亹而过中兮，蹇淹留而无成。悲忧穷戚兮独处廓，有美一人兮心不绎。去乡离家兮来远客，超逍遥兮今焉薄！专思君兮不可化，君不知兮可奈何！蓄怨兮积思，心烦憺兮忘食事。原一见兮道余意，君之心兮与余异。车既驾兮朅而归，不得见兮心伤悲。倚结軨兮长太息，涕潺湲兮下霑轼。忼慨绝兮不得，中瞀乱兮迷惑。私自怜兮何极？心怦怦兮谅直。皇天平分四时兮，窃独悲此凛秋。白露既下百草兮，奄离披此梧楸。去白日之昭昭兮，袭长夜之悠悠。离芳蔼之方壮兮，余萎约而悲愁。秋既先戒以白露兮，冬又申之以严霜。收恢台之孟夏兮，然欿傺而沉藏。叶菸邑而无色兮，枝烦挐而交横。颜淫溢而将罢兮，柯仿佛而萎黄。萷櫹椮之可哀兮，形销铄而瘀伤。惟其纷糅而将落兮，恨其失时而无当。揽騑辔而下节兮，聊逍遥以相佯。岁忽忽而遒尽兮，恐余寿之弗将。悼余生之不时兮，逢此世之俇攘。澹容与而独倚兮，蟋蟀鸣此西堂。心怵惕而震荡兮，何所忧之多方。卬明月而太息兮，步列星而极明。窃悲夫蕙华之曾敷兮，纷旖旎乎都房。何曾华之无实兮，从风雨而飞飏！以为君独服此蕙兮，羌无以异于众芳。闵奇思之不通兮，将去君而高翔。心闵怜之惨悽兮，愿一见而有明。重无怨而生离兮，中结轸而增伤。岂不郁陶而思君兮？君之门以九重！猛犬狺狺而迎吠兮，关梁闭而不通。皇天淫溢而秋霖兮，后土何时而得漧？塊独守此无泽兮，仰浮云而永叹！何时俗之工巧兮？背绳墨而改错！郤骐骥而不乘兮，策驽骀而取路。当世岂无骐骥兮，诚莫之能善御。见执辔者非其人兮，故駶跳而远去。凫雁皆唼夫梁藻兮，凤愈飘翔而高举。圜凿而方枘兮，吾固知其鉏铻而难入。众鸟皆有所登棲兮，凤独遑遑而无所集。原衔枚而无言兮，尝被君之渥洽。太公九十乃显荣兮，诚未遇其匹合。谓骐骥兮安归？谓凤皇兮安棲？变古易俗兮世衰，今之相者兮举肥。骐骥伏匿而不见兮，凤皇高飞而不下。鸟兽犹知怀德兮，何云贤士之不处？骥不骤进而求服兮，凤亦不贪餧而妄食。君弃远而不察兮，虽原忠其焉得？欲寂漠而绝端兮，窃不敢忘初之厚德。独悲愁其伤人兮，冯郁郁其何极？霜露惨悽而交下兮，心尚幸其弗济。霰雪雰糅其增加兮，乃知遭命之将至。原徼幸而有待兮，泊莽莽与野草同死。原自往而径游兮，路壅绝而不通。欲循道而平驱兮，又未知其所从。然中路而迷惑兮，自压桉而学诵。性愚陋以褊浅兮，信未达乎从容。窃美申包胥之气盛兮，恐时世之不固。何时俗之工巧兮？灭规矩而改凿！独耿介而不随兮，原慕先圣之遗教。处浊世而显荣兮，非余心之所乐。与其无义而有名兮，宁穷处而守高。食不媮而为饱兮，衣不苟而为温。窃慕诗人之遗风兮，原讬志乎素餐。蹇充倔而无端兮，泊莽莽而无垠。无衣裘以御冬兮，恐溘死不得见乎阳春。靓杪秋之遥夜兮，心缭悷而有哀。春秋逴逴而日高兮，然惆怅而自悲。四时递来而卒岁兮，阴阳不可与俪偕。白日晼晚其将入兮，明月销铄而减毁。岁忽忽而遒尽兮，老冉冉而愈弛。心摇悦而日幸兮，然怊怅而无冀。中憯恻之悽怆兮，长太息而增欷。年洋洋以日往兮，老嵺廓而无处。事亹亹而觊进兮，蹇淹留而踌躇。何氾滥之浮云兮？猋壅蔽此明月。忠昭昭而原见兮，然霠曀而莫达。原皓日之显行兮，云蒙蒙而蔽之。窃不自聊而原忠兮，或黕点而汙之。尧舜之抗行兮，瞭冥冥而薄天。何险巇之嫉妒兮？被以不慈之伪名。彼日月之照明兮，尚黯黮而有瑕。何况一国之事兮，亦多端而胶加。被荷裯之晏晏兮，然潢洋而不可带。既骄美而伐武兮，负左右之耿介。憎愠惀之修美兮，好夫人之慷慨。众踥蹀而日进兮，美超远而逾迈。农夫辍耕而容与兮，恐田野之芜秽。事緜緜而多私兮，窃悼後之危败。世雷同而炫曜兮，何毁誉之昧昧！今修饰而窥镜兮，後尚可以竄藏。愿寄言夫流星兮，羌倏忽而难当。卒壅蔽此浮云，下暗漠而无光。尧舜皆有所举任兮，故高枕而自适。谅无怨于天下兮，心焉取此怵惕？乘骐骥之浏浏兮，驭安用夫强策？谅城郭之不足恃兮，虽重介之何益？邅翼翼而无终兮，忳惛惛而愁约。生天地之若过兮，功不成而无嶜。原沉滞而不见兮，尚欲布名乎天下。然潢洋而不遇兮，直怐愗而自苦。莽洋洋而无极兮，忽翱翔之焉薄？国有骥而不知乘兮，焉皇皇而更索？宁戚讴于车下兮，桓公闻而知之。无伯乐之相善兮，今谁使乎誉之？罔流涕以聊虑兮，惟著意而得之。纷纯纯之愿忠兮，妒被离而鄣之。原赐不肖之躯而别离兮，放游志乎云中。乘精气之抟抟兮，骛诸神之湛湛。骖白霓之習習兮，历群灵之丰丰。左硃雀之茇茇兮，右苍龙之躣躣。属雷师之阗阗兮，通飞廉之衙衙。前轻辌之锵锵兮，后辎乘之从从。载云旗之委蛇兮，扈屯骑之容容。计专专之不可化兮，原遂推而为臧。赖皇天之厚德兮，还及君之无恙！
诫兄子严敦书::马援::援兄子严、敦，并喜讥议，而通轻侠客。援前在交趾，还书诫之曰：“吾欲汝曹闻人过失，如闻父母之名：耳可得闻，口不可得言也。好议论人长短，妄是非正法，此吾所大恶也：宁死，不愿闻子孙有此行也。汝曹知吾恶之甚矣，所以复言者，施衿结缡，申父母之戒，欲使汝曹不忘之耳！“龙伯高敦厚周慎，口无择言，谦约节俭，廉公有威。吾爱之重之，愿汝曹效之。杜季良豪侠好义，忧人之忧，乐人之乐，清浊无所失。父丧致客，数郡毕至。吾爱之重之，不愿汝曹效也。效伯高不得，犹为谨敕之士，所谓‘刻鹄不成尚类鹜’者也。效季良不得，陷为天下轻薄子，所谓‘画虎不成反类狗’者也。讫今季良尚未可知，郡将下车辄切齿，州郡以为言，吾常为寒心，是以不愿子孙效也。”
苏武传(节选)::班固::武字子卿，少以父任，兄弟并为郎，稍迁至栘中厩监。时汉连伐胡，数通使相窥观。匈奴留汉使郭吉、路充国等前后十余辈，匈奴使来，汉亦留之以相当。天汉元年，且鞮侯单于初立，恐汉袭之，乃曰：「汉天子我丈人行也。」尽归汉使路充国等。武帝嘉其义，乃遣武以中郎将使持节送匈奴使留在汉者，因厚赂单于，答其善意。武与副中郎将张胜及假吏常惠等募士斥候百余人俱。既至匈奴，置币遗单于；单于益骄，非汉所望也。方欲发使送武等，会缑王与长水虞常等谋反匈奴中。缑王者，昆邪王姊子也，与昆邪王俱降汉，后随浞野侯没胡中，及卫律所将降者，阴相与谋，劫单于母阏氏归汉。会武等至匈奴。虞常在汉时，素与副张胜相知，私候胜曰：「闻汉天子甚怨卫律，常能为汉伏弩射杀之，吾母与弟在汉，幸蒙其赏赐。」张胜许之，以货物与常。后月余，单于出猎，独阏氏子弟在。虞常等七十余人欲发，其一人夜亡告之。单于子弟发兵与战，缑王等皆死，虞常生得。单于使卫律治其事。张胜闻之，恐前语发，以状语武。武曰：「事如此，此必及我，见犯乃死，重负国！」欲自杀，胜惠共止之。虞常果引张胜。单于怒，召诸贵人议，欲杀汉使者。左伊秩訾曰：「即谋单于，何以复加？宜皆降之。」单于使卫律召武受辞。武谓惠等：「屈节辱命，虽生何面目以归汉？」引佩刀自刺。卫律惊，自抱持武。驰召医，凿地为坎，置煴火，覆武其上，蹈其背，以出血。武气绝，半日复息。惠等哭，舆归营。单于壮其节，朝夕遣人候问武，而收系张胜。武益愈。单于使使晓武，会论虞常，欲因此时降武。剑斩虞常已，律曰：「汉使张胜谋杀单于近臣，当死；单于募降者，赦罪。」举剑欲击之，胜请降。律谓武曰：「副有罪，当相坐。」武曰：「本无谋，又非亲属，何谓相坐？」复举剑拟之，武不动。律曰：「苏君，律前负汉归匈奴，幸蒙大恩，赐号称王，拥众数万，马畜弥山，富贵如此。苏君今日降，明日复然。空以身膏草野，谁复知之？」武不应。律曰：「君因我降，与君为兄弟；今不听吾计，后虽复欲见我，尚可得乎？」武骂律曰：「汝为人臣子，不顾恩义，畔主背亲，为降虏于蛮夷，何以女为见？且单于信女，使决人死生，不平心持正，反欲斗两主观祸败。南越杀汉使者，屠为九郡；宛王杀汉使者，头县北阙；朝鲜杀汉使者，即时诛灭。独匈奴未耳。若知我不降明，欲令两国相攻，匈奴之祸，从我始矣！」律知武终不可胁，白单于。单于愈益欲降之。乃幽武置大窖中，绝不饮食。天雨雪。武卧，啮雪与旃毛并咽之，数日不死。匈奴以为神，乃徙武北海上无人处，使牧羝。羝乳，乃得归。别其官属常惠等，各置他所。武既至海上，廪食不至，掘野鼠去屮实而食之。杖汉节牧羊，卧起操持，节旄尽落。积五、六年，单于弟于靬王弋射海上。武能网纺缴，檠弓弩，于靬王爱之，给其衣食。三岁余，王病，赐武马畜、服匿、穹庐。王死后，人众徙去。其冬，丁令盗武牛羊，武复穷厄。初，武与李陵俱为侍中。武使匈奴明年，陵降，不敢求武。久之，单于使陵至海上，为武置酒设乐。因谓武曰：「单于闻陵与子卿素厚，故使陵来说足下，虚心欲相待。终不得归汉，空自苦亡人之地，信义安所见乎？前长君为奉车，从至雍棫阳宫，扶辇下除，触柱，折辕，劾大不敬，伏剑自刎，赐钱二百万以葬。孺卿从祠河东後土，宦骑与黄门驸马争船，推堕驸马河中，溺死，宦骑亡。诏使孺卿逐捕。不得，惶恐饮药而死。来时太夫人已不幸，陵送葬至阳陵。子卿妇年少，闻已更嫁矣。独有女弟二人，两女一男，今复十余年，存亡不可知。人生如朝露，何久自苦如此？陵始降时，忽忽如狂，自痛负汉；加以老母系保宫。子卿不欲降，何以过陵？且陛下春秋高，法令亡常，大臣亡罪夷灭者数十家，安危不可知。子卿尚复谁为乎？愿听陵计，勿复有云！」武曰：「武父子亡功德，皆为陛下所成就，位列将，爵通侯，兄弟亲近，常愿肝脑涂地。今得杀身自效，虽蒙斧钺汤镬，诚甘乐之。臣事君，犹子事父也。子为父死，亡所恨，愿无复再言。」陵与武饮数日，复曰：「子卿，壹听陵言。」武曰：「自分已死久矣！王必欲降武，请毕今日之欢，效死于前！」陵见其至诚，喟然叹曰：「嗟呼！义士！陵与卫律之罪上通于天！」因泣下沾衿，与武决去。陵恶自赐武，使其妻赐武牛羊数十头。后陵复至北海上，语武：「区脱捕得云中生口，言太守以下吏民皆白服，曰：『上崩。』」武闻之，南乡号哭，欧血，旦夕临。数月，昭帝即位。数年，匈奴与汉和亲。汉求武等。匈奴诡言武死。后汉使复至匈奴。常惠请其守者与俱，得夜见汉使，具自陈道。教使者谓单于言：「天子射上林中，得雁足有系帛书，言武等在某泽中。」使者大喜，如惠语以让单于。单于视左右而惊，谢汉使曰：「武等实在。」于是李陵置酒贺武曰：「今足下还归，扬名于匈奴，功显于汉室，虽古竹帛所载，丹青所画，何以过子卿！陵虽驽怯，令汉且贳陵罪，全其老母，使得奋大辱之积志，庶几乎曹柯之盟。此陵宿昔之所不忘也！收族陵家，为世大戮，陵尚复何顾乎？已矣！令子卿知吾心耳！异域之人，壹别长绝！」陵起舞，歌曰：「径万里兮度沙幕，为君将兮奋匈奴。路穷绝兮矢刃摧，士众灭兮名已隤，老母已死，虽欲报恩将安归？」陵泣下数行，因与武决。单于召会武官属，前以降及物故，凡随武还者九人。武以始元六年春至京师，诏武奉一太牢谒武帝园庙，拜为典属国，秩中二千石，赐钱二百万，公田二顷，宅一区。常惠徐圣赵终根皆拜为中郎，赐帛各二百匹。其余六人，老归家，赐钱人十万，复终身。常惠后至右将军，封列侯，自有传。武留匈奴凡十九岁，始以强壮出，及还，须发尽白。
摊破浣溪沙·病起萧萧两鬓华::李清照::病起萧萧两鬓华，卧看残月上窗纱。豆蔻连梢煎熟水，莫分茶。枕上诗书闲处好，门前风景雨来佳。终日向人多酝藉，木犀花。
蝶恋花·醉别西楼醒不记::晏几道::醉别西楼醒不记。春梦秋云，聚散真容易。斜月半窗还少睡。画屏闲展吴山翠。衣上酒痕诗里字。点点行行，总是凄凉意。红烛自怜无好计。夜寒空替人垂泪。
宫词 / 宫中词::朱庆馀::寂寂花时闭院门，美人相并立琼轩。含情欲说宫中事，鹦鹉前头不敢言。
终风::佚名::终风且暴，顾我则笑，谑浪笑敖，中心是悼。终风且霾，惠然肯来，莫往莫来，悠悠我思。终风且曀，不日有曀，寤言不寐，愿言则嚏。曀曀其阴，虺虺其雷，寤言不寐，愿言则怀。
殷其雷::佚名::殷其雷，在南山之阳。何斯违斯，莫敢或遑？振振君子，归哉归哉！殷其雷，在南山之侧。何斯违斯，莫敢遑息？振振君子，归哉归哉！殷其雷，在南山之下。何斯违斯，莫或遑处？振振君子，归哉归哉！
燕歌行二首·其二::曹丕::别日何易会日难，山川悠远路漫漫。郁陶思君未敢言，寄声浮云往不还。涕零雨面毁形颜，谁能怀忧独不叹。展诗清歌仰自宽，乐往哀来摧肺肝。耿耿伏枕不能眠，披衣出户步东西。仰看星月观云间，飞鸽晨鸣声可怜，留连顾怀不能存。
浣溪沙·伏雨朝寒愁不胜::纳兰性德::伏雨朝寒愁不胜，那能还傍杏花行。去年高摘斗轻盈。漫惹炉烟双袖紫，空将酒晕一衫青。人间何处问多情。
九月九日登玄武山 / 九月九日玄武山旅眺::卢照邻::九月九日眺山川，归心归望积风烟。他乡共酌金花酒，万里同悲鸿雁天。
咏怀古迹五首·其二::杜甫::摇落深知宋玉悲，风流儒雅亦吾师。怅望千秋一洒泪，萧条异代不同时。江山故宅空文藻，云雨荒台岂梦思。最是楚宫俱泯灭，舟人指点到今疑。
金缕曲·赠梁汾::纳兰性德::德也狂生耳！偶然间、淄尘京国，乌衣门第。有酒惟浇赵州土，谁会成生此意？不信道、遂成知己。青眼高歌俱未老，向尊前、拭尽英雄泪。君不见，月如水。共君此夜须沉醉。且由他、娥眉谣诼，古今同忌。身世悠悠何足问，冷笑置之而已！寻思起、从头翻悔。一日心期千劫在，后身缘、恐结他生里。然诺重，君须记。
离亭燕·一带江山如画::张昪::一带江山如画，风物向秋潇洒。水浸碧天何处断？霁色冷光相射。蓼屿荻花洲，掩映竹篱茅舍。云际客帆高挂，烟外酒旗低亚。多少六朝兴废事，尽入渔樵闲话。怅望倚层楼，寒日无言西下。
喜迁莺·晓月坠::李煜::晓月坠，宿云微，无语枕频欹。梦回芳草思依依，天远雁声稀。啼莺散，馀花乱，寂寞画堂深院。片红休埽尽从伊，留待舞人归。
苏小小墓::李贺::幽兰露，如啼眼。无物结同心，烟花不堪剪。草如茵，松如盖。风为裳，水为佩。油壁车，夕相待。冷翠烛，劳光彩。西陵下，风吹雨。
金陵望汉江::李白::汉江回万里，派作九龙盘。横溃豁中国，崔嵬飞迅湍。六帝沦亡后，三吴不足观。我君混区宇，垂拱众流安。今日任公子，沧浪罢钓竿。
商颂·殷武::佚名::挞彼殷武，奋伐荆楚。深入其阻，裒荆之旅。有截其所，汤孙之绪。维女荆楚，居国南乡。昔有成汤，自彼氐羌，莫敢不来享，莫敢不来王。曰商是常。天命多辟，设都于禹之绩。岁事来辟，勿予祸适，稼穑匪解。天命降监，下民有严。不僭不滥，不敢怠遑。命于下国，封建厥福。商邑翼翼，四方之极。赫赫厥声，濯濯厥灵。寿考且宁，以保我后生。陟彼景山，松伯丸丸。是断是迁，方斫是虔。松桷有梴，旅楹有闲，寝成孔安。
立春日感怀::于谦::年去年来白发新，匆匆马上又逢春。关河底事空留客？岁月无情不贷人。一寸丹心图报国，两行清泪为思亲。孤怀激烈难消遣，漫把金盘簇五辛。
幽居初夏::陆游::湖山胜处放翁家，槐柳阴中野径斜。水满有时观下鹭，草深无处不鸣蛙。箨龙已过头番笋，木笔犹开第一花。叹息老来交旧尽，睡来谁共午瓯茶。
河满子·秋怨::孙洙::怅望浮生急景，凄凉宝瑟馀音。楚客多情偏怨别，碧山远水登临。目送连天衰草，夜阑几处疏砧。黄叶无风自落，秋云不雨长阴。天若有情天亦老，摇摇幽恨难禁。惆怅旧欢如梦，觉来无处追寻。
风入松·听风听雨过清明::吴文英::听风听雨过清明。愁草瘗花铭。楼前绿暗分携路，一丝柳、一寸柔情。料峭春寒中酒，交加晓梦啼莺。西园日日扫林亭。依旧赏新晴。黄蜂频扑秋千索，有当时、纤手香凝。惆怅双鸳不到，幽阶一夜苔生。
卜算子·竹里一枝梅::向子諲::岁见梅追和一首，终恨有儿女子态耳竹里一枝梅，雨洗娟娟静。疑是佳人日暮来，绰约风前影。新恨有谁知，往事何堪省。梦绕阳台寂寞回，沾袖余香冷。
相见欢·金陵城上西楼::朱敦儒::金陵城上西楼，倚清秋。万里夕阳垂地，大江流。中原乱，簪缨散，几时收？试倩悲风吹泪，过扬州。
望岳三首·其三::杜甫::南岳配朱鸟，秩礼自百王。欻吸领地灵，鸿洞半炎方。邦家用祀典，在德非馨香。巡守何寂寥，有虞今则亡。洎吾隘世网，行迈越潇湘。渴日绝壁出，漾舟清光旁。祝融五峰尊，峰峰次低昂。紫盖独不朝，争长嶪相望。恭闻魏夫人，群仙夹翱翔。有时五峰气，散风如飞霜。牵迫限修途，未暇杖崇冈。归来觊命驾，沐浴休玉堂。三叹问府主，曷以赞我皇。牲璧忍衰俗，神其思降祥。
留别王侍御维 / 留别王维::孟浩然::寂寂竟何待，朝朝空自归。欲寻芳草去，惜与故人违。当路谁相假，知音世所稀。只应守寂寞，还掩故园扉。
破窑赋 / 寒窑赋 / 劝世章::吕蒙正::版本一天有不测风云，人有旦夕祸福。蜈蚣百足，行不及蛇；雄鸡两翼，飞不过鸦。马有千里之程，无骑不能自往；人有冲天之志，非运不能自通。盖闻：人生在世，富贵不能淫，贫贱不能移。文章盖世，孔子厄于陈邦；武略超群，太公钓于渭水。颜渊命短，殊非凶恶之徒；盗跖年长，岂是善良之辈。尧帝明圣，却生不肖之儿；瞽叟愚顽，反生大孝之子。张良原是布衣，萧何称谓县吏。晏子身无五尺，封作齐国宰相；孔明卧居草庐，能作蜀汉军师。楚霸虽雄，败于乌江自刎；汉王虽弱，竟有万里江山。李广有射虎之威，到老无封；冯唐有乘龙之才，一生不遇。韩信未遇之时，无一日三餐，及至遇行，腰悬三尺玉印，一旦时衰，死于阴人之手。有先贫而后富，有老壮而少衰。满腹文章，白发竟然不中；才疏学浅，少年及第登科。深院宫娥，运退反为妓妾；风流妓女，时来配作夫人。青春美女，却招愚蠢之夫；俊秀郎君，反配粗丑之妇。蛟龙未遇，潜水于鱼鳖之间；君子失时，拱手于小人之下。衣服虽破，常存仪礼之容；面带忧愁，每抱怀安之量。时遭不遇，只宜安贫守份；心若不欺，必然扬眉吐气。初贫君子，天然骨骼生成；乍富小人，不脱贫寒肌体。天不得时，日月无光；地不得时，草木不生；水不得时，风浪不平；人不得时，利运不通。注福注禄，命里已安排定，富贵谁不欲？人若不依根基八字，岂能为卿为相？吾昔寓居洛阳，朝求僧餐，暮宿破窖，思衣不可遮其体，思食不可济其饥，上人憎，下人厌，人道我贱，非我不弃也。今居朝堂，官至极品，位置三公，身虽鞠躬于一人之下，而列职于千万人之上，有挞百僚之杖，有斩鄙吝之剑，思衣而有罗锦千箱，思食而有珍馐百味，出则壮士执鞭，入则佳人捧觞，上人宠，下人拥。人道我贵，非我之能也，此乃时也、运也、命也。嗟呼！人生在世，富贵不可尽用，贫贱不可自欺，听由天地循环，周而复始焉。版本二天地有常用，日月有常明，四时有常序，鬼神有常灵。天有宝，日月星辰。地有宝，五谷金银。家有宝，孝子贤孙。国有宝，正直忠良。合天道，则天府鉴临。合地道，则地府消愆。合人道，则民用和睦。三道既合，祸去福来。天地和，则万物生。地道和，则万物兴。父子和，而家有济。夫妇和，而义不分。时势不可尽倚，贫穷不可尽欺，世事翻来覆去，须当周而复始。余者，居洛阳之时，朝投僧寺，夜宿破窑。布衣不能遮其体，饘粥不能充其饥。上人嫌，下人憎，皆言余之贱也，余曰：非贱也，乃时也，运也，命也。余后登高及第，入中书，官至极品，位列三公，思衣则有绮罗千箱，思食则有百味珍馐，有挞百僚之杖，有斩佞臣之剑，出则壮士执鞭，入则佳人扶袂，廪有余粟，库有余财，人皆言余之贵也，余曰：非贵也，乃时也，运也，命也。蛟龙未遇，暂居云雾之间。君子失时，屈守小人之下。命运未通，被愚人之轻弃。时运未到，被小人之欺凌。初贫君子，自怨骨格风流。乍富小人，不脱俗人体态。生平结交惟结心，莫论富贵贫贱。深得千金，而不为贵，得人一语，而胜千金。吾皆悼追无恨人，富贵须当长保守，苏秦未遇，归家时，父母憎，兄弟恶，嫂不下玑，妻不愿炊，然衣锦归故里，马壮人强，萤光彩布，兄弟含笑出户迎，妻嫂下阶倾己顾，苏秦本是旧苏秦，昔日何陈今何亲。自家骨肉尚如此，何况区区陌路人，抑犹未也。文章冠世，孔子尚厄于陈邦。武略超群，太公曾钓于渭水。颜回命短，岂是凶暴之徒。盗柘年长，自非贤良之辈。帝尧天圣，却养不肖之男。瞽叟顽嚣，反生大孝之子。甘罗十二为宰相，买臣五十作公卿。晏婴身长五尺，封为齐国宰相。韩信力无缚鸡，立为汉朝贤臣，未遇之时，口无一日瓮飧，及至兴通，身受齐王将印，吓燕取赵，统百万雄兵，一旦时休，卒于阴人之毒手。李广有射虎之威，到老无封。冯唐有安邦之志，一世无遇。上古圣贤，不掌阴阳之数。今日儒士，岂离否泰之中。腰金衣紫，都生贫贱之家。草履毛鞋，都是富豪之裔。有贫贱，而后有富贵。有小壮，而后有老衰。人能学积善，家有余庆。青春美女，反招愚独之夫。俊秀才郎，竟配丑貌之妇。五男二女，老来一身全无。万贯千金，死后离乡别井。才疏学浅，少年及第登科。满腹文章，到老终身不第。或富贵，或贫贱，皆由命理注定。若天不得时，则日月无光。地不得时，则草木不生。水不得时，则波浪不静。人不得时，则命运不通。若无根本八字，岂能为卿为相。一生皆由命，半点不由人。蜈蚣多足，不及蛇灵。雄鸡有翼，飞不及鸦。马有千里之驰，非人不能自往。人有千般巧计，无运不能自达。吾敬为此劝世文也。
唐多令·柳絮::曹雪芹::粉堕百花洲，香残燕子楼。一团团、逐队成球。飘泊亦如人命薄，空缱绻，说风流。草木也知愁，韶华竟白头。叹今生、谁舍谁收！嫁与东风春不管，凭尔去，忍淹留！
忆江南·衔泥燕::牛峤::衔泥燕，飞到画堂前。占得杏梁安稳处，体轻唯有主人怜，堪羡好因缘。
言志::唐寅::不炼金丹不坐禅，不为商贾不耕田。闲来写就青山卖，不使人间造孽钱。
踏莎行·自沔东来丁未元日至金陵江上感梦而作::姜夔::燕燕轻盈，莺莺娇软，分明又向华胥见。夜长争得薄情知？春初早被相思染。别后书辞，别时针线，离魂暗逐郎行远。淮南皓月冷千山，冥冥归去无人管。
南园十三首::李贺::花枝草蔓眼中开，小白长红越女腮。可怜日暮嫣香落，嫁与春风不用媒。宫北田塍晓气酣，黄桑饮露窣宫帘。长腰健妇偷攀折，将喂吴王八茧蚕。竹里缲丝挑网车，青蝉独噪日光斜。桃胶迎夏香琥珀，自课越佣能种瓜。三十未有二十余，白日长饥小甲蔬。桥头长老相哀念，因遗戎韬一卷书。男儿何不带吴钩，收取关山五十州。请君暂上凌烟阁，若个书生万户侯？寻章摘句老雕虫，晓月当帘挂玉弓。不见年年辽海上，文章何处哭秋风？长卿牢落悲空舍，曼倩诙谐取自容。见买若耶溪水剑，明朝归去事猿公。春水初生乳燕飞，黄蜂小尾扑花归。窗含远色通书幌，鱼拥香钩近石矶。泉沙软卧鸳鸯暖，曲岸回篙舴艋迟。泻酒木栏椒叶盖，病容扶起种菱丝。边让今朝忆蔡邕，无心裁曲卧春风。舍南有竹堪书字，老去溪头作钓翁。长峦谷口倚嵇家，白昼千峰老翠华。自履藤鞋收石蜜，手牵苔絮长莼花。松溪黑水新龙卵，桂洞生硝旧马牙。谁遣虞卿裁道帔，轻绡一匹染朝霞。小树开朝径，长茸湿夜烟。柳花惊雪浦，麦雨涨溪田。古刹疏钟度，遥岚破月悬。沙头敲石火，烧竹照渔船。
采莲曲::贺知章::稽山罢雾郁嵯峨，镜水无风也自波。莫言春度芳菲尽，别有中流采芰荷。
雄雉::佚名::雄雉于飞，泄泄其羽。我之怀矣，自诒伊阻。雄雉于飞，下上其音。展矣君子，实劳我心。瞻彼日月，悠悠我思。道之云远，曷云能来？百尔君子，不知德行。不忮不求，何用不臧？
采桑子·谁翻乐府凄凉曲::纳兰性德::谁翻乐府凄凉曲？风也萧萧，雨也萧萧，瘦尽灯花又一宵。不知何事萦怀抱，醒也无聊，醉也无聊，梦也何曾到谢桥。
渔家傲·小雨纤纤风细细::朱服::小雨纤纤风细细，万家杨柳青烟里。恋树湿花飞不起，愁无比，和春付与东流水。九十光阴能有几？金龟解尽留无计。寄语东阳沽酒市，拼一醉，而今乐事他年泪。
谢池春·壮岁从戎::陆游::壮岁从戎，曾是气吞残虏。阵云高、狼烽夜举。朱颜青鬓，拥雕戈西戍。笑儒冠、自来多误。功名梦断，却泛扁舟吴楚。漫悲歌、伤怀吊古。烟波无际，望秦关何处。叹流年、又成虚度。
临江仙·斗草阶前初见::晏几道::斗草阶前初见，穿针楼上曾逢。罗裙香露玉钗风。靓妆眉沁绿，羞脸粉生红。流水便随春远，行云终与谁同。酒醒长恨锦屏空。相寻梦里路，飞雨落花中。
怨歌行::班婕妤::新裂齐纨素，皎洁如霜雪。裁为合欢扇，团团似明月。出入君怀袖，动摇微风发。常恐秋节至，凉飙夺炎热。弃捐箧笥中，恩情中道绝。
无题四首::李商隐::来是空言去绝踪，月斜楼上五更钟。梦为远别啼难唤，书被催成墨未浓。蜡照半笼金翡翠，麝熏微度绣芙蓉。刘郎已恨蓬山远，更隔蓬山一万重。飒飒东风细雨来，芙蓉塘外有轻雷。金蟾啮锁烧香入，玉虎牵丝汲井回。贾氏窥帘韩掾少，宓妃留枕魏王才。春心莫共花争发，一寸相思一寸灰。含情春晼晚，暂见夜阑干。楼响将登怯，帘烘欲过难。多羞钗上燕，真愧镜中鸾。归去横塘晓，华星送宝鞍。何处哀筝随急管，樱花永巷垂杨岸。东家老女嫁不售，白日当天三月半。溧阳公主年十四，清明暖后同墙看。归来展转到五更，梁间燕子闻长叹。
重阳席上赋白菊::白居易::满园花菊郁金黄，中有孤丛色似霜。还似今朝歌酒席，白头翁入少年场。
洛桥晚望::孟郊::天津桥下冰初结，洛阳陌上人行绝。榆柳萧疏楼阁闲，月明直见嵩山雪。
落日忆山中::李白::雨后烟景绿，晴天散馀霞。东风随春归，发我枝上花。花落时欲暮，见此令人嗟。愿游名山去，学道飞丹砂。
钓鱼湾::储光羲::垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。
多歧亡羊::列御寇::杨子之邻人亡羊，既率其党，又请杨子之竖追之。杨子曰：“嘻！亡一羊何追者之众？”邻人曰：“多歧路。”既反，问：“获羊乎？”曰：“亡之矣。”曰：“奚亡之？”曰：“歧路之中又有歧焉。吾不知所之，所以反也。”杨子戚然变容，不言者移时，不笑者竟日。门人怪之，请曰：“羊贱畜，又非夫子之有，而损言笑者何哉？”杨子不答。心都子曰：“大道以多歧亡羊，学者以多方丧生。学非本不同，非本不一，而末异若是。唯归同反一，为亡得丧。子长先生之门，习先生之道，而不达先生之况也，哀哉！”
新凉::徐玑::水满田畴稻叶齐，日光穿树晓烟低。黄莺也爱新凉好，飞过青山影里啼。
十二月十五夜::袁枚::沉沉更鼓急，渐渐人声绝。吹灯窗更明，月照一天雪。
北风行::刘基::城外萧萧北风起，城上健儿吹落耳。将军玉帐貂鼠衣，手持酒杯看雪飞。
如梦令·道是梨花不是::严蕊::道是梨花不是。道是杏花不是。白白与红红，别是东风情味。曾记，曾记，人在武陵微醉。
燕山亭·北行见杏花::赵佶::裁剪冰绡，轻叠数重，淡著胭脂匀注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落凄凉，几番春暮。（闲院一作：问院)凭寄离恨重重，者双燕，何曾会人言语。天遥地远，万水千山，知他故宫何处。怎不思量，除梦里、有时曾去。无据，和梦也新来不做。
菩萨蛮·回文秋闺怨::苏轼::井桐双照新妆冷，冷妆新照双桐井。羞对井花愁，愁花井对羞。影孤怜夜永，永夜怜孤影。楼上不宜秋，秋宜不上楼。
山行留客::张旭::山光物态弄春晖，莫为轻阴便拟归。纵使晴明无雨色，入云深处亦沾衣。
鹬蚌相争::刘向::赵且伐燕，苏代为燕谓惠王曰：“今者臣来，过易水。蚌方出曝，而鹬啄其肉，蚌合而箝其喙。鹬曰：‘今日不雨，明日不雨，即有死蚌！’蚌亦谓鹬曰：‘今日不出，明日不出，即有死鹬！’两者不肯相舍，渔者得而并禽之。今赵且伐燕，燕赵久相支，以弊大众，臣恐强秦之为渔夫也。故愿王之熟计之也！”惠王曰：“善。”乃止。
骤雨打新荷::元好问::绿叶阴浓，遍池亭水阁，偏趁凉多。海榴初绽，朵朵簇红罗。老燕携雏弄语，有高柳鸣蝉相和。骤雨过，珍珠乱撒，打遍新荷。人生百年有几，念良辰美景，休放虚过。穷通前定，何用苦张罗。命友邀宾玩赏，对芳樽浅酌低歌。且酩酊，任他两轮日月，来往如梭。
杂感::黄景仁::仙佛茫茫两未成，只知独夜不平鸣。风蓬飘尽悲歌气，泥絮沾来薄幸名。十有九人堪白眼，百无—用是书生。莫因诗卷愁成谶，春鸟秋虫自作声。
忆秦娥::张元干::桃花萼。雨肥红绽东风恶。东风恶。长亭无寐，短书难托。征衫辜负深闺约。禁烟时候春罗薄。春罗薄。多应消瘦，可堪梳掠。
思远人·红叶黄花秋意晚::晏几道::红叶黄花秋意晚，千里念行客。飞云过尽，归鸿无信，何处寄书得。泪弹不尽临窗滴。就砚旋研墨。渐写到别来，此情深处，红笺为无色。
更漏子·柳丝长::晏几道::柳丝长，桃叶小。深院断无人到。红日淡，绿烟晴。流莺三两声。雪香浓，檀晕少。枕上卧枝花好。春思重，晓妆迟。寻思残梦时。
忆江南·多少泪::李煜::多少泪，沾袖复横颐。心事莫将和泪滴，凤笙休向月明吹，肠断更无疑。
安定城楼::李商隐::迢递高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鹓雏竟未休。
和张仆射塞下曲六首::卢纶::鹫翎金仆姑，燕尾绣蝥弧。独立扬新令，千营共一呼。林暗草惊风，将军夜引弓。平明寻白羽，没在石棱中。月黑雁飞高，单于夜遁逃。欲将轻骑逐，大雪满弓刀。野幕敞琼筵，羌戎贺劳旋。醉和金甲舞，雷鼓动山川。调箭又呼鹰，俱闻出世能。奔狐将迸雉，扫尽古丘陵。亭亭七叶贵，荡荡一隅清。他日题麟阁，唯应独不名。
吊白居易::李忱::缀玉联珠六十年，谁教冥路作诗仙。浮云不系名居易，造化无为字乐天。童子解吟长恨曲，胡儿能唱琵琶篇。文章已满行人耳，一度思卿一怆然。
忆秦娥·娄山关::毛泽东::西风烈，长空雁叫霜晨月。霜晨月，马蹄声碎，喇叭声咽。雄关漫道真如铁，而今迈步从头越。从头越，苍山如海，残阳如血。
神童诗::汪洙::天子重英豪，文章教尔曹；万般皆下品，惟有读书高。少小须勤学，文章可立身；满朝朱紫贵，尽是读书人。学问勤中得，萤窗万卷书；三冬今足用，谁笑腹空虚。自小多才学，平生志气高；别人怀宝剑，我有笔如刀。朝为田舍郎，暮登天子堂；将相本无种，男儿当自强。学乃身之宝，儒为席上珍；君看为宰相，必用读书人。莫道儒冠误，诗书不负人；达而相天下，穷则善其身。遗子满赢金，何如教一经；姓名书锦轴，朱紫佐朝廷。古有千文义，须知学后通；圣贤俱间出，以此发蒙童。神童衫子短．袖大惹春风；未去朝天子，先来谒相公。年纪虽然小，文章日渐多；待看十五六，一举便登科。大比因时举，乡书以类升；名题仙桂籍，天府快先登。喜中青钱选，才高压俊英；萤窗新脱迹，雁塔早题名。年小初登第，皇都得意回；禹门三级浪，平地一声雷。一举登科目，双亲未老时；锦衣归故里，端的是男儿。玉殿传金榜，君恩赐状头；英雄三百辈，附我步瀛洲。慷慨丈夫志，生当忠孝门；为官须作相，及第必争先。宫殿召绕耸，街衢竞物华；风云今际会，千古帝王家。日月光天德，山河壮帝居；太平无以报，愿上万年书。久旱逢甘雨，他乡遇故知；洞房花烛夜，金榜题名时。土脉阳和动，韶华满眼新；一支梅破腊，万象渐回春。柳色浸衣绿，桃花映酒红；长安游冶子，日日醉春风。淑景余三月，莺花已半稀；浴沂谁氏子，三叹咏而归。数点雨余雨，一番寒食寒；杜鹃花发处，血泪染成丹。春到清明好，晴天锦绣纹；年年当此节，底事雨纷纷。风阁黄昏夜，开轩内晚凉；月华在户白，何处递荷香？一雨初收霁，金风特送凉；书窗应自爽，灯火夜偏长。庭下陈瓜果，云端闻彩车；争如郝隆子，只晒腹中书。九日龙山饮，黄花笑逐臣；醉看风落帽，舞爱月留人。昨日登高罢，今朝再举觞；菊荷何太苦，遭此两重阳。北帝方行令，天晴爱日和；农工新筑土，天庆纳嘉禾。檐外三竿日，新添一线长；登台观气象，云物喜呈祥。冬天更筹尽，春附斗柄回；寒暄一夜隔，客鬓两年催。解落三秋叶，能开二月花；过江千尺浪，入竹万杆斜。人在艳阳中，桃花映面红；年年二三月，底事笑春风。院落沉沉晓，花开白雪香；一枝轻带雨，泪湿贵妃妆。枝缀霜葩白，无言笑晓凤；清芳谁是侣，色间小桃红。倾国姿容别，多开富贵家；临轩一赏后，轻薄万千花。墙角一枝梅，凌寒独自开；遥知不是雪，为有暗香来。柯干如金石，心坚耐岁寒；平生谁结友，宜共竹松看。居可无君子，交情耐岁寒；春风频动处，日日报平安。春水满泗泽，夏云多奇峰；秋月扬明辉，冬岭秀孤松。诗酒琴棋客，风花雪月天；有名闲富贵，无事散神仙。道院迎仙客，书道隐相儒；庭裁栖凤竹，池养化龙鱼。春游芳草地，夏赏绿荷池；秋饮黄花酒，冬吟白雪诗。
潇湘神·斑竹枝::刘禹锡::斑竹枝，斑竹枝，泪痕点点寄相思。楚客欲听瑶瑟怨，潇湘深夜月明时。
少年游·润州作::苏轼::去年相送，余杭门外，飞雪似杨花。今年春尽，杨花似雪，犹不见还家。对酒卷帘邀明月，风露透窗纱。恰似姮娥怜双燕，分明照、画梁斜。
长相思·长相思::晏几道::长相思，长相思。若问相思甚了期，除非相见时。长相思，长相思。欲把相思说似谁，浅情人不知。
元日::温庭筠::神耀破氛昏，新阳入晏温。绪风调玉吹，端日应铜浑。威凤跄瑶簴，升龙护璧门。雨旸春令煦，裘冕晬容尊。
旅宿::杜牧::旅馆无良伴，凝情自悄然。寒灯思旧事，断雁警愁眠。远梦归侵晓，家书到隔年。沧江好烟月，门系钓鱼船。
国风·唐风·羔裘::佚名::羔裘豹祛，自我人居居。岂无他人？维子之故。羔裘豹褎，自我人究究。岂无他人？维子之好。
寄外征衣::陈玉兰::夫戍边关妾在吴，西风吹妾妾忧夫。一行书信千行泪，寒到君边衣到无？
朝中措·平山堂::欧阳修::平山栏槛倚晴空，山色有无中。手种堂前垂柳，别来几度春风？文章太守，挥毫万字，一饮千钟。行乐直须年少，尊前看取衰翁。
登楼赋::王粲::登兹楼以四望兮，聊暇日以销忧。览斯宇之所处兮，实显敞而寡仇。挟清漳之通浦兮，倚曲沮之长洲。背坟衍之广陆兮，临皋隰之沃流。北弥陶牧，西接昭邱。华实蔽野，黍稷盈畴。虽信美而非吾土兮，曾何足以少留！遭纷浊而迁逝兮，漫逾纪以迄今。情眷眷而怀归兮，孰忧思之可任？凭轩槛以遥望兮，向北风而开襟。平原远而极目兮，蔽荆山之高岑。路逶迤而修迥兮，川既漾而济深。悲旧乡之壅隔兮，涕横坠而弗禁。昔尼父之在陈兮，有归欤之叹音。钟仪幽而楚奏兮，庄舄显而越吟。人情同于怀土兮，岂穷达而异心！惟日月之逾迈兮，俟河清其未极。冀王道之一平兮，假高衢而骋力。惧匏瓜之徒悬兮，畏井渫之莫食。步栖迟以徙倚兮，白日忽其将匿。风萧瑟而并兴兮，天惨惨而无色。兽狂顾以求群兮，鸟相鸣而举翼，原野阒其无人兮，征夫行而未息。心凄怆以感发兮，意忉怛而惨恻。循阶除而下降兮，气交愤于胸臆。夜参半而不寐兮，怅盘桓以反侧。
七夕::罗隐::络角星河菡萏天，一家欢笑设红筵。应倾谢女珠玑箧，尽写檀郎锦绣篇。香帐簇成排窈窕，金针穿罢拜婵娟。铜壶漏报天将晓，惆怅佳期又一年。
无题·凤尾香罗薄几重::李商隐::凤尾香罗薄几重，碧文圆顶夜深缝。扇裁月魄羞难掩，车走雷声语未通。曾是寂寥金烬暗，断无消息石榴红。斑骓只系垂杨岸，何处西南任好风。
王勃故事::宋祁::九月九日都督大宴滕王阁，宿命其婿作序以夸客，因出纸笔遍请客，莫敢当，至勃，泛然不辞。都督怒，起更衣，遣吏伺其文辄报。一再报，语益奇，乃矍然曰：“天才也!”请遂成文，极欢罢。勃属文，初不精思，先磨墨数升，则酣饮，引被覆面卧，及寤，援笔成篇，不易一字，时人谓勃为腹稿。
初入淮河四绝句·其三::杨万里::两岸舟船各背驰，波痕交涉亦难为。只余鸥鹭无拘管，北去南来自在飞。
雨中登岳阳楼望君山::黄庭坚::投荒万死鬓毛斑，生出瞿塘滟滪关。未到江南先一笑，岳阳楼上对君山。满川风雨独凭栏，绾结湘娥十二鬟。可惜不当湖水面，银山堆里看青山。
望海潮·洛阳怀古::秦观::梅英疏淡，冰澌溶泄，东风暗换年华。金谷俊游，铜驼巷陌，新晴细履平沙。长记误随车。正絮翻蝶舞，芳思交加。柳下桃蹊，乱分春色到人家。西园夜饮鸣笳。有华灯碍月，飞盖妨花。兰苑未空，行人渐老，重来是事堪嗟。烟暝酒旗斜。但倚楼极目，时见栖鸦。无奈归心，暗随流水到天涯。
赠白马王彪·并序::曹植::黄初四年五月，白马王、任城王与余俱朝京师、会节气。到洛阳，任城王薨。至七月，与白马王还国。后有司以二王归藩，道路宜异宿止，意毒恨之。盖以大别在数日，是用自剖，与王辞焉，愤而成篇。谒帝承明庐，逝将归旧疆。清晨发皇邑，日夕过首阳。伊洛广且深，欲济川无梁。泛舟越洪涛，怨彼东路长。顾瞻恋城阙，引领情内伤。太谷何寥廓，山树郁苍苍。霖雨泥我涂，流潦浩纵横。中逵绝无轨，改辙登高岗。修坂造云日，我马玄以黄。玄黄犹能进，我思郁以纡。郁纡将何念，亲爱在离居。本图相与偕，中更不克俱。鸱枭鸣衡轭，豺狼当路衢。苍蝇间白黑，谗巧令亲疏。欲还绝无蹊，揽辔止踟蹰。踟蹰亦何留？相思无终极。秋风发微凉，寒蝉鸣我侧。原野何萧条，白日忽西匿。归鸟赴乔林，翩翩厉羽翼。孤兽走索群，衔草不遑食。感物伤我怀，抚心长太息。太息将何为，天命与我违。奈何念同生，一往形不归。孤魂翔故域，灵柩寄京师。存者忽复过，亡殁身自衰。人生处一世，去若朝露晞。年在桑榆间，影响不能追。自顾非金石，咄唶令心悲。心悲动我神，弃置莫复陈。丈夫志四海，万里犹比邻。恩爱苟不亏，在远分日亲。何必同衾帱，然后展慇懃。忧思成疾疢，无乃儿女仁。仓卒骨肉情，能不怀苦辛？苦辛何虑思，天命信可疑。虚无求列仙，松子久吾欺。变故在斯须，百年谁能持？离别永无会，执手将何时？王其爱玉体，俱享黄髪期。收泪即长路，援笔从此辞。
为有::李商隐::为有云屏无限娇，凤城寒尽怕春宵。无端嫁得金龟婿，辜负香衾事早朝。
咏史二首·其二::李商隐::历览前贤国与家，成由勤俭破由奢。何须琥珀方为枕，岂得真珠始是车。远去不逢青海马，力穷难拔蜀山蛇。几人曾预南薰曲，终古苍梧哭翠华。
寄令狐郎中::李商隐::嵩云秦树久离居，双鲤迢迢一纸书。休问梁园旧宾客，茂陵秋雨病相如。
清平调·其三::李白::名花倾国两相欢，长得君王带笑看。解释春风无限恨，沉香亭北倚阑干。
出其东门::佚名::出其东门，有女如云。虽则如云，匪我思存。缟衣綦巾，聊乐我员。出其闉闍，有女如荼。虽则如荼，匪我思且。缟衣茹藘，聊可与娱。
国风·郑风·有女同车::佚名::有女同车，颜如舜华。将翱将翔，佩玉琼琚。彼美孟姜，洵美且都。有女同行，颜如舜英。将翱将翔，佩玉将将。彼美孟姜，德音不忘。
木兰花·城上风光莺语乱::钱惟演::城上风光莺语乱，城下烟波春拍岸。绿杨芳草几时休，泪眼愁肠先已断。情怀渐觉成衰晚，鸾镜朱颜惊暗换。昔年多病厌芳尊，今日芳尊惟恐浅。
念奴娇·天南地北::施耐庵::天南地北，问乾坤，何处可容狂客？借得山东烟水寨，来买凤城春色。翠袖围香，绛绡笼雪，一笑千金值。神仙体态，薄幸如何消得？想芦叶滩头，蓼花汀畔，皓月空凝碧。六六雁行连八九，只待金鸡消息。义胆包天，忠肝盖地，四海无人识。离愁万种，醉乡一夜头白。
清平乐·采芳人杳::张炎::采芳人杳，顿觉游情少。客里看春多草草，总被诗愁分了。去年燕子天涯，今年燕子谁家？三月休听夜雨，如今不是催花。
杂诗三首 / 杂咏三首::王维::家住孟津河，门对孟津口。常有江南船，寄书家中否。君自故乡来，应知故乡事。来日绮窗前，寒梅著花未。已见寒梅发，复闻啼鸟声。心心视春草，畏向阶前生。
游洞庭湖五首·其二::李白::南湖秋水夜无烟，耐可乘流直上天。且就洞庭赊月色，将船买酒白云边。
出郊::杨慎::高田如楼梯，平田如棋局。白鹭忽飞来，点破秧针绿。
踏莎行·雪似梅花::吕本中::雪似梅花，梅花似雪。似和不似都奇绝。恼人风味阿谁知？请君问取南楼月。记得去年，探梅时节。老来旧事无人说。为谁醉倒为谁醒？到今犹恨轻离别。
客从远方来::佚名::客从远方来，遗我一端绮。相去万余里，故人心尚尔。文采双鸳鸯，裁为合欢被。著以长相思，缘以结不解。以胶投漆中，谁能别离此？
宿业师山房期丁大不至 / 宿业师山房待丁大不至::孟浩然::夕阳度西岭，群壑倏已暝。松月生夜凉，风泉满清听。樵人归欲尽，烟鸟栖初定。之子期宿来，孤琴候萝径。
伶官传序::欧阳修::呜呼！盛衰之理，虽曰天命，岂非人事哉！原庄宗之所以得天下，与其所以失之者，可以知之矣。世言晋王之将终也，以三矢赐庄宗而告之曰：“梁，吾仇也；燕王，吾所立，契丹与吾约为兄弟，而皆背晋以归梁。此三者，吾遗恨也。与尔三矢，尔其无忘乃父之志！”庄宗受而藏之于庙。其后用兵，则遣从事以一少牢告庙，请其矢，盛以锦囊，负而前驱，及凯旋而纳之。方其系燕父子以组，函梁君臣之首，入于太庙，还矢先王，而告以成功，其意气之盛，可谓壮哉！及仇雠已灭，天下已定，一夫夜呼，乱者四应，仓皇东出，未及见贼而士卒离散，君臣相顾，不知所归，至于誓天断发，泣下沾襟，何其衰也！岂得之难而失之易欤？抑本其成败之迹，而皆自于人欤？《书》曰：“满招损，谦受益。”忧劳可以兴国，逸豫可以亡身，自然之理也。故方其盛也，举天下豪杰，莫能与之争；及其衰也，数十伶人困之，而身死国灭，为天下笑。夫祸患常积于忽微，而智勇多困于所溺，岂独伶人也哉！
水调歌头·题西山秋爽图::纳兰性德::空山梵呗静，水月影俱沉。悠然一境人外，都不许尘侵。岁晚忆曾游处，犹记半竿斜照，一抹界疏林。绝顶茅庵里，老衲正孤吟。云中锡，溪头钓，涧边琴。此生著几两屐，谁识卧游心？准拟乘风归去，错向槐安回首，何日得投簪。布袜青鞋约，但向画图寻。
大德歌·春::关汉卿::子规啼，不如归，道是春归人未归。几日添憔悴，虚飘飘柳絮飞。一春鱼雁无消息，则见双燕斗衔泥。
端午日赐衣::杜甫::宫衣亦有名，端午被恩荣。细葛含风软，香罗叠雪轻。自天题处湿，当暑著来清。意内称长短，终身荷圣情。
北风::佚名::北风其凉，雨雪其雱。惠而好我，携手同行。其虚其邪？既亟只且！北风其喈，雨雪其霏。惠而好我，携手同归。其虚其邪？既亟只且！莫赤匪狐，莫黑匪乌。惠而好我，携手同车。其虚其邪？既亟只且！
临江仙·庭院深深深几许::李清照::欧阳公作《蝶恋花》，有“深深深几许”之句，予酷爱之。用其语作“庭院深深”数阕，其声即旧《临江仙》也。庭院深深深几许？云窗雾阁常扃。柳梢梅萼渐分明。春归秣陵树，人老建康城。感月吟风多少事，如今老去无成。谁怜憔悴更凋零。试灯无意思，踏雪没心情。
对楚王问::宋玉::楚襄王问于宋玉曰：“先生其有遗行与？何士民众庶不誉之甚也！”宋玉对曰：“唯，然，有之！愿大王宽其罪，使得毕其辞。客有歌于郢中者，其始曰《下里》、《巴人》，国中属而和者数千人。其为《阳阿》、《薤露》，国中属而和者数百人。其为《阳春》、《白雪》，国中有属而和者，不过数十人。引商刻羽，杂以流徵，国中属而和者，不过数人而已。是其曲弥高，其和弥寡。故鸟有凤而鱼有鲲。凤皇上击九千里，绝云霓，负苍天，足乱浮云，翱翔乎杳冥之上。夫蕃篱之鷃，岂能与之料天地之高哉？鲲鱼朝发昆仑之墟，暴鬐于碣石，暮宿于孟诸。夫尺泽之鲵，岂能与之量江海之大哉？故非独鸟有凤而鱼有鲲，士亦有之。夫圣人瑰意琦行，超然独处，世俗之民，又安知臣之所为哉？”
送紫岩张先生北伐::岳飞::号令风霆迅，天声动北陬。长驱渡河洛，直捣向燕幽。马蹀阏氏血，旗袅可汗头。归来报明主，恢复旧神州。
绝句漫兴九首·其五::杜甫::肠断春江欲尽头，杖藜徐步立芳洲。颠狂柳絮随风去，轻薄桃花逐水流。
夏日杂诗::陈文述::水窗低傍画栏开，枕簟萧疏玉漏催。一夜雨声凉到梦，万荷叶上送秋来。
山坡羊·道情::宋方壶::青山相待，白云相爱，梦不到紫罗袍共黄金带。一茅斋，野花开。管甚谁家兴废谁成败，陋巷箪瓢亦乐哉。贫，气不改；达，志不改。
酹江月·和友驿中言别::文天祥::乾坤能大，算蛟龙元不是池中物。风雨牢愁无著处，那更寒蛩四壁。横槊题诗，登楼作赋，万事空中雪。江流如此，方来还有英杰。堪笑一叶漂零，重来淮水，正凉风新发。镜里朱颜都变尽，只有丹心难灭。去去龙沙，江山回首，一线青如发。故人应念，杜鹃枝上残月。
长相思·雨::万俟咏::一声声，一更更。窗外芭蕉窗里灯，此时无限情。梦难成，恨难平。不道愁人不喜听，空阶滴到明。
声声慢·秋声::蒋捷::黄花深巷，红叶低窗，凄凉一片秋声。豆雨声来，中间夹带风声。疏疏二十五点，丽谯门、不锁更声。故人远，问谁摇玉佩，檐底铃声？彩角声吹月堕，渐连营马动，四起笳声。闪烁邻灯，灯前尚有砧声。知他诉愁到晓，碎哝哝、多少蛩声！诉未了，把一半、分与雁声。
筹笔驿::罗隐::抛掷南阳为主忧，北征东讨尽良筹。时来天地皆同力，运去英雄不自由。千里山河轻孺子，两朝冠剑恨谯周。唯余岩下多情水，犹解年年傍驿流。
咏田家 / 伤田家::聂夷中::二月卖新丝，五月粜新谷。医得眼前疮，剜却心头肉。我愿君王心，化作光明烛。不照绮罗筵，只照逃亡屋。
不见::杜甫::不见李生久，佯狂真可哀。世人皆欲杀，吾意独怜才。敏捷诗千首，飘零酒一杯。匡山读书处，头白好归来。
岁暮::杜甫::岁暮远为客，边隅还用兵。烟尘犯雪岭，鼓角动江城。天地日流血，朝廷谁请缨？济时敢爱死？寂寞壮心惊！
惠州一绝 / 食荔枝::苏轼::罗浮山下四时春，卢橘杨梅次第新。日啖荔枝三百颗，不辞长作岭南人。（不辞一作：不妨）
上枢密韩太尉书::苏辙::太尉执事：辙生好为文，思之至深。以为文者气之所形，然文不可以学而能，气可以养而致。孟子曰：“我善养吾浩然之气。”今观其文章，宽厚宏博，充乎天地之间，称其气之小大。太史公行天下，周览四海名山大川，与燕、赵间豪俊交游，故其文疏荡，颇有奇气。此二子者，岂尝执笔学为如此之文哉？其气充乎其中而溢乎其貌，动乎其言而见乎其文，而不自知也。辙生十有九年矣。其居家所与游者，不过其邻里乡党之人；所见不过数百里之间，无高山大野可登览以自广；百氏之书，虽无所不读，然皆古人之陈迹，不足以激发其志气。恐遂汩没，故决然舍去，求天下奇闻壮观，以知天地之广大。过秦、汉之故都，恣观终南、嵩、华之高，北顾黄河之奔流，慨然想见古之豪杰。至京师，仰观天子宫阙之壮，与仓廪、府库、城池、苑囿之富且大也，而后知天下之巨丽。见翰林欧阳公，听其议论之宏辩，观其容貌之秀伟，与其门人贤士大夫游，而后知天下之文章聚乎此也。太尉以才略冠天下，天下之所恃以无忧，四夷之所惮以不敢发，入则周公、召公，出则方叔、召虎。而辙也未之见焉。且夫人之学也，不志其大，虽多而何为？辙之来也，于山见终南、嵩、华之高，于水见黄河之大且深，于人见欧阳公，而犹以为未见太尉也。故愿得观贤人之光耀，闻一言以自壮，然后可以尽天下之大观而无憾者矣。辙年少，未能通习吏事。向之来，非有取于斗升之禄，偶然得之，非其所乐。然幸得赐归待选，使得优游数年之间，将以益治其文，且学为政。太尉苟以为可教而辱教之，又幸矣！
春雁::王恭::春风一夜到衡阳，楚水燕山万里长。莫道春来便归去，江南虽好是他乡。
哀郢::屈原::皇天之不纯命兮，何百姓之震愆。民离散而相失兮，方仲春而东迁。去故乡而就远兮，遵江夏以流亡。出国门而轸怀兮，甲之朝吾以行。发郢都而去闾兮，怊荒忽之焉极。楫齐杨以容与兮，哀见君而不再得。望长楸而太息兮，涕淫淫其若霰。过夏首而西浮兮，顾龙门而不见。心婵媛而伤怀兮，眇不知其所蹠。顺风波以从流兮，焉洋洋而为客。凌阳侯之泛滥兮，忽翱翔之焉薄。心絓结而不解兮，思蹇产而不释。将运舟而下浮兮，上洞庭而下江。去终古之所居兮，今逍遥而来东。羌灵魂之欲归兮，何须臾而忘反。背夏浦而西思兮，哀故都之日远。登大坟以远望兮，聊以舒吾忧心。哀州土之平乐兮，悲江介之遗风。当陵阳之焉至兮，淼南渡之焉如。曾不知夏之为丘兮，孰两东门之可芜。心不怡之长久兮，忧与愁其相接。惟郢路之辽远兮，江与夏之不可涉。忽若去不信兮，至今九年而不复。惨郁郁而不通兮，蹇侘傺而含戚。外承欢之汋约兮，谌荏弱而难持。忠湛湛而愿进兮，妒被离而障之。尧舜之抗行兮，瞭杳杳而薄天。众谗人之嫉妒兮，被以不慈之伪名。憎愠惀之修美兮，好夫人之慷慨。众踥蹀而日进兮，美超远而逾迈。乱曰：曼余目以流观兮，冀一反之何时。鸟飞反故乡兮，狐死必首丘。信非吾罪而弃逐兮，何日夜而忘之。
少年行四首·其三::令狐楚::弓背霞明剑照霜，秋风走马出咸阳。未收天子河湟地，不拟回头望故乡。
清平乐·春晚::王安国::留春不住，费尽莺儿语。满地残红宫锦污，昨夜南园风雨。小怜初上琵琶，晓来思绕天涯。不肯画堂朱户，春风自在杨花。
木兰花慢·滁州送范倅::辛弃疾::老来情味减，对别酒，怯流年。况屈指中秋，十分好月，不照人圆。无情水都不管；共西风、只管送归船。秋晚莼鲈江上，夜深儿女灯前。征衫，便好去朝天，玉殿正思贤。想夜半承明，留教视草，却遣筹边。长安故人问我，道愁肠殢酒只依然。目断秋霄落雁，醉来时响空弦。
六州歌头·长淮望断::张孝祥::长淮望断，关塞莽然平。征尘暗，霜风劲，悄边声。黯销凝。追想当年事，殆天数，非人力，洙泗上，弦歌地，亦膻腥。隔水毡乡，落日牛羊下，区脱纵横。看名王宵猎，骑火一川明。笳鼓悲鸣。遣人惊。念腰间箭，匣中剑，空埃蠹，竟何成。时易失，心徒壮，岁将零。渺神京。干羽方怀远，静烽燧，且休兵。冠盖使，纷驰骛，若为情。闻道中原遗老，常南望、翠葆霓旌。使行人到此，忠愤气填膺。有泪如倾。
临江仙·夜到扬州席上作::苏轼::尊酒何人怀李白，草堂遥指江东。珠帘十里卷香风。花开又花谢，离恨几千重。轻舸渡江连夜到，一时惊笑衰容。语音犹自带吴侬。夜阑对酒处，依旧梦魂中。
马诗二十三首::李贺::龙脊贴连钱，银蹄白踏烟。无人织锦韂，谁为铸金鞭。腊月草根甜，天街雪似盐。未知口硬软，先拟蒺藜衔。忽忆周天子，驱车上玉山。鸣驺辞凤苑，赤骥最承恩。此马非凡马，房星本是星。向前敲瘦骨，犹自带铜声。大漠沙如雪，燕山月似钩。何当金络脑，快走踏清秋。饥卧骨查牙，粗毛刺破花。鬣焦珠色落，发断锯长麻。西母酒将阑，东王饭已干。君王若燕去，谁为曳车辕？赤兔无人用，当须吕布骑。吾闻果下马，羁策任蛮儿。飂叔去匆匆，如今不豢龙。夜来霜压栈，骏骨折西风。催榜渡乌江，神骓泣向风。君王今解剑，何处逐英雄？内马赐宫人，银鞯刺麒麟。午时盐坂上，蹭蹬溘风尘。批竹初攒耳，桃花未上身。他时须搅阵，牵去借将军。宝玦谁家子，长闻侠骨香。堆金买骏骨，将送楚襄王。香幞赭罗新，盘龙蹙蹬鳞。回看南陌上，谁道不逢春？不从桓公猎，何能伏虎威？一朝沟陇出，看取拂云飞。唐剑斩隋公，拳毛属太宗。莫嫌金甲重，且去捉飘风。白铁锉青禾，砧间落细莎。世人怜小颈，金埒畏长牙。伯乐向前看，旋毛在腹间。只今掊白草，何日蓦青山？萧寺驮经马，元从竺国来。空知有善相，不解走章台。重围如燕尾，宝剑似鱼肠。欲求千里脚，先采眼中光。暂系腾黄马，仙人上彩楼。须鞭玉勒吏，何事谪高州？汉血到王家，随鸾撼玉珂。少君骑海上，人见是青骡。武帝爱神仙，烧金得紫烟。厩中皆肉马，不解上青天。
观公孙大娘弟子舞剑器行::杜甫::大历二年十月十九日，夔府别驾元持宅，见临颍李十二娘舞剑器，壮其蔚跂，问其所师，曰：“余公孙大娘弟子也。”开元五载，余尚童稚，记于郾城观公孙氏，舞剑器浑脱，浏漓顿挫，独出冠时，自高头宜春梨园二伎坊内人洎外供奉，晓是舞者，圣文神武皇帝初，公孙一人而已。玉貌锦衣，况余白首，今兹弟子，亦非盛颜。既辨其由来，知波澜莫二，抚事慷慨，聊为《剑器行》。昔者吴人张旭，善草书帖，数常于邺县见公孙大娘舞西河剑器，自此草书长进，豪荡感激，即公孙可知矣。昔有佳人公孙氏，一舞剑器动四方。观者如山色沮丧，天地为之久低昂。霍如羿射九日落，矫如群帝骖龙翔。来如雷霆收震怒，罢如江海凝清光。绛唇珠袖两寂寞，晚有弟子传芬芳。临颍美人在白帝，妙舞此曲神扬扬。与余问答既有以，感时抚事增惋伤。先帝侍女八千人，公孙剑器初第一。五十年间似反掌，风尘倾动昏王室。梨园弟子散如烟，女乐余姿映寒日。金粟堆前木已拱，瞿唐石城草萧瑟。玳筵急管曲复终，乐极哀来月东出。老夫不知其所往，足茧荒山转愁疾。
春中田园作::王维::屋上春鸠鸣，村边杏花白。持斧伐远扬，荷锄觇泉脉。归燕识故巢，旧人看新历。临觞忽不御，惆怅远行客。
小雅·谷风::佚名::习习谷风，维风及雨。将恐将惧，维予与女。将安将乐，女转弃予。习习谷风，维风及颓。将恐将惧，置予于怀。将安将乐，弃予如遗。习习谷风，维山崔嵬。无草不死，无木不萎。忘我大德，思我小怨。
北门::佚名::出自北门，忧心殷殷。终窭且贫，莫知我艰。已焉哉！天实为之，谓之何哉！王事适我，政事一埤益我。我入自外，室人交徧谪我。已焉哉！天实为之，谓之何哉！王事敦我，政事一埤遗我。我入自外，室人交徧摧我。已焉哉！天实为之，谓之何哉！
声声慢::王沂孙::高寒户牖，虚白尊罍，千山尽入孤光。玉影如空，天葩暗落清香。平生此兴不浅，记当年、独据胡床。怎知道，是岁华换却，处处堪伤。已是南楼曲断，纵疏花淡月，也只凄凉。冷雨斜风，何况独掩西窗。天涯故人总老，谩相思、永夜相望。断梦远，趁秋声、一片渡江。
卜算子·感旧::苏轼::蜀客到江南，长忆吴山好。吴蜀风流自古同，归去应须早。还与去年人，共藉西湖草。莫惜尊前仔细看，应是容颜老。
采桑子·清明上巳西湖好::欧阳修::清明上巳西湖好，满目繁华。争道谁家。绿柳朱轮走钿车。游人日暮相将去，醒醉喧哗。路转堤斜。直到城头总是花。
送人东游::温庭筠::荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，樽酒慰离颜。
荷花::李商隐::都无色可并，不奈此香何。瑶席乘凉设，金羁落晚过。回衾灯照绮，渡袜水沾罗。预想前秋别，离居梦棹歌。
归雁::钱起::潇湘何事等闲回，水碧沙明两岸苔。二十五弦弹夜月，不胜清怨却飞来。
送友人入蜀::李白::见说蚕丛路，崎岖不易行。山从人面起，云傍马头生。芳树笼秦栈，春流绕蜀城。升沉应已定，不必问君平。
国风·郑风·褰裳::佚名::子惠思我，褰裳涉溱。子不我思，岂无他人？狂童之狂也且！子惠思我，褰裳涉洧。子不我思，岂无他士？狂童之狂也且！
唐雎说信陵君::佚名::信陵君杀晋鄙，救邯郸，破秦人，存赵国，赵王自郊迎。唐雎谓信陵君曰：“臣闻之曰：事有不可知者，有不可不知者；有不可忘者，有不可不忘者。”信陵君曰：“何谓也？”对曰：“人之憎我也，不可不知也；吾憎人也，不可得而知也。人之有德于我也，不可忘也；吾有德于人也，不可不忘也。今君杀晋鄙，救邯郸，破秦人，存赵国，此大德也。今赵王自郊迎，卒然见赵王，愿君之忘之也。”信陵君曰：“无忌谨受教。”
鹧鸪天·别情::聂胜琼::玉惨花愁出凤城，莲花楼下柳青青。尊前一唱阳关曲，别个人人第五程。寻好梦，梦难成。有谁知我此时情，枕前泪共阶前雨，隔个窗儿滴到明。
清江引·秋怀::张可久::西风信来家万里，问我归期未？雁啼红叶天，人醉黄花地，芭蕉雨声秋梦里。
虎求百兽::刘向::荆宣王问群臣曰：“吾闻北方之畏昭奚恤也，果诚何如？”群臣莫对。江乙对曰：“虎求百兽而食之，得狐。狐曰：‘子无敢食我也！天帝使我长百兽。今子食我，是逆天帝命也！子以我为不信，吾为子先行，子随我后，观百兽之见我而敢不走乎？”虎以为然，故遂与之行。兽见之，皆走。虎不知兽畏己而走也，以为畏狐也。今王之地五千里，带甲百万，而专属之于昭奚恤，故北方之畏奚恤也，其实畏王之甲兵也！犹百兽之畏虎也！”
菩萨蛮·枕前发尽千般愿::佚名::枕前发尽千般愿，要休且待青山烂。水面上秤锤浮，直待黄河彻底枯。白日参辰现，北斗回南面。休即未能休，且待三更见日头。
绝句::吴涛::游子春衫已试单，桃花飞尽野梅酸。怪来一夜蛙声歇，又作东风十日寒。
桓灵时童谣::佚名::举秀才，不知书。举孝廉，父别居。寒素清白浊如泥，高第良将怯如鸡。
己亥杂诗（三百十五首选四）::龚自珍::其八太行一脉走蝹蜿，莽莽畿西虎气蹲。送我摇鞭竟东去，此山不语看中原。其八十三只筹一缆十夫多，细算千艘渡此河。我亦曾穈太仓粟，夜闻邪许泪滂沱！（五月十二日抵淮埔作）其八十七故人横海拜将军，侧立南天未蕆勋。我有阴符三百字，蜡丸难寄惜雄文。其一百三十陶潜酷似卧龙豪，万古浔阳松菊高；莫信诗人竟平淡，二分梁甫一分骚。
添字丑奴儿·窗前谁种芭蕉树::李清照::窗前谁种芭蕉树，阴满中庭。阴满中庭。叶叶心心，舒卷有馀清。伤心枕上三更雨，点滴霖霪。点滴霖霪。愁损北人，不惯起来听。
南乡子·重九涵辉楼呈徐君猷::苏轼::霜降水痕收。浅碧鳞鳞露远洲。酒力渐消风力软，飕飕。破帽多情却恋头。佳节若为酬。但把清尊断送秋。万事到头都是梦，休休。明日黄花蝶也愁。
蝶恋花·海燕双来归画栋::欧阳修::海燕双来归画栋。帘影无风，花影频移动。半醉腾腾春睡重。绿鬟堆枕香云拥。翠被双盘金缕凤。忆得前春，有个人人共。花里黄莺时一弄。日斜惊起相思梦。
冬日归旧山::李白::未洗染尘缨，归来芳草平。一条藤径绿，万点雪峰晴。地冷叶先尽，谷寒云不行。嫩篁侵舍密，古树倒江横。白犬离村吠，苍苔壁上生。穿厨孤雉过，临屋旧猿鸣。木落禽巢在，篱疏兽路成。拂床苍鼠走，倒箧素鱼惊。洗砚修良策，敲松拟素贞。此时重一去，去合到三清。
别滁::欧阳修::花光浓烂柳轻明，酌酒花前送我行。我亦且如常日醉，莫教弦管作离声。
天净沙·宁可少活十年::严忠济::宁可少活十年，休得一日无权，大丈夫时乖命蹇。有朝一日天随人愿，赛田文养客三千。
南柯子·十里青山远::仲殊::十里青山远，潮平路带沙。数声啼鸟怨年华。又是凄凉时候，在天涯。白露收残月，清风散晓霞。绿杨堤畔问荷花：记得年时沽酒，那人家？
点绛唇·花信来时::晏几道::花信来时，恨无人似花依旧。又成春瘦，折断门前柳。天与多情，不与长相守。分飞后，泪痕和酒，占了双罗袖。
杂诗二首::曹丕::漫漫秋夜长，烈烈北风凉。展转不能寐，披衣起彷徨。彷徨忽已久，白露沾我裳。俯视清水波，仰看明月光。天汉回西流，三五正纵横。草虫鸣何悲，孤雁独南翔。郁郁多悲思，绵绵思故乡。愿飞安得翼，欲济河无梁。向风长叹息，断绝我中肠。西北有浮云，亭亭如车盖。惜我时不遇，适与飘风会。吹我东南行，行行至吴会。吴会非吾乡，安能久留滞。弃置勿复陈，客子常畏人。
长安夜雨::薛逢::滞雨通宵又彻明，百忧如草雨中生。心关桂玉天难晓，运落风波梦亦惊。压树早鸦飞不散，到窗寒鼓湿无声。当年志气俱消尽，白发新添四五茎。
塞下曲::李益::伏波惟愿裹尸还，定远何须生入关。莫遣只轮归海窟，仍留一箭射天山。
岁暮归南山 / 归故园作 / 归终南山::孟浩然::北阙休上书，南山归敝庐。不才明主弃，多病故人疏。白发催年老，青阳逼岁除。永怀愁不寐，松月夜窗虚。
万山潭作::孟浩然::垂钓坐磐石，水清心亦闲。鱼行潭树下，猿挂岛藤间。游女昔解佩，传闻于此山。求之不可得，沿月棹歌还。
送魏万之京::李颀::朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。莫见长安行乐处，空令岁月易蹉跎。
八月十五夜桃源玩月::刘禹锡::尘中见月心亦闲，况是清秋仙府间。凝光悠悠寒露坠，此时立在最高山。碧虚无云风不起，山上长松山下水。群动悠然一顾中，天高地平千万里。少君引我升玉坛，礼空遥请真仙官。云拼欲下星斗动，天乐一声肌骨寒。金霞昕昕渐东上，轮欹影促犹频望。绝景良时难再并，他年此日应惆怅。
鄂州南楼书事::黄庭坚::四顾山光接水光，凭栏十里芰荷香。清风明月无人管，并作南楼一味凉。
五月十九日大雨::刘基::风驱急雨洒高城，云压轻雷殷地声。雨过不知龙去处，一池草色万蛙鸣。
沁园春·题潮阳张许二公庙::文天祥::为子死孝，为臣死忠，死又何妨。自光岳气分，士无全节；君臣义缺，谁负刚肠。骂贼睢阳，爱君许远，留取声名万古香。后来者，无二公之操，百炼之钢。人生翕歘云亡。好烈烈轰轰做一场。使当时卖国，甘心降虏，受人唾骂，安得流芳。古庙幽沉，仪容俨雅，枯木寒鸦几夕阳。邮亭下，有奸雄过此，仔细思量。
浣溪沙·送梅庭老赴上党学官::苏轼::门外东风雪洒裾，山头回首望三吴。不应弹铗为无鱼。上党从来天下脊，先生元是古之儒。时平不用鲁连书。
一丛花令·伤高怀远几时穷::张先::伤高怀远几时穷？无物似情浓。离愁正引千丝乱，更东陌、飞絮蒙蒙。嘶骑渐遥，征尘不断，何处认郎踪！双鸳池沼水溶溶，南北小桡通。梯横画阁黄昏后，又还是、斜月帘栊。沉恨细思，不如桃杏，犹解嫁东风。
重别周尚书::庾信::阳关万里道，不见一人归。惟有河边雁，秋来南向飞。
焚书坑::章碣::竹帛烟销帝业虚，关河空锁祖龙居。坑灰未冷山东乱，刘项原来不读书。
绝句::贾岛::海底有明月，圆于天上轮。得之一寸光，可买千里春。
口号::贾岛::中夜忽自起，汲此百尺泉。林木含白露，星斗在青天。
赠头陀师::刘商::少壮从戎马上飞，雪山童子未缁衣。秋山年长头陀处，说我军前射虎归。
葛生::佚名::葛生蒙楚，蔹蔓于野。予美亡此，谁与？独处？葛生蒙棘，蔹蔓于域。予美亡此，谁与？独息？角枕粲兮，锦衾烂兮。予美亡此，谁与？独旦？夏之日，冬之夜。百岁之后，归于其居。冬之夜，夏之日。百岁之后，归于其室。
上林赋::司马相如::亡是公听然而笑曰：“楚则失矣，而齐亦未为得也。夫使诸侯纳贡者，非为财币，所以述职也。封疆画界者，非为守御，所以禁淫也。今齐列为东藩，而外私肃慎，捐国逾限，越海而田，其于义固未可也。且二君之论，不务明君臣之义，正诸侯之礼，徒事争于游戏之乐，苑囿之大，欲以奢侈相胜，荒淫相越，此不可以扬名发誉，而适足以贬君自损也。“且夫齐楚之事，又乌足道乎！君未睹夫巨丽也，独不闻天子之上林乎？左苍梧，右西极。丹水更其南，紫渊径其北。终始灞浐，出入泾渭；酆镐潦潏，纡馀委蛇，经营乎其内。荡荡乎八川分流，相背而异态。东西南北，驰骛往来，出乎椒丘之阙，行乎洲淤之浦，经乎桂林之中，过乎泱漭之野。汩乎混流，顺阿而下，赴隘狭之口，触穹石，激堆埼，沸乎暴怒，汹涌澎湃。滭弗宓汩，逼侧泌瀄。横流逆折，转腾潎冽，滂濞沆溉。穹隆云桡，宛潬胶戾。逾波趋浥，涖涖下濑。批岩冲拥，奔扬滞沛。临坻注壑，瀺灂霣坠，沈沈隐隐，砰磅訇礚，潏潏淈淈，湁潗鼎沸。驰波跳沫，汩濦漂疾。悠远长怀，寂漻无声，肆乎永归。然后灏溔潢漾，安翔徐回，翯乎滈滈，东注太湖，衍溢陂池。于是乎鲛龙赤螭，??渐离，鰅鰫鳍鮀，禺禺魼鳎，揵鳍掉尾，振鳞奋翼，潜处乎深岩，鱼鳖讙声，万物众伙。明月珠子，的砾江靡。蜀石黄碝，水玉磊砢，磷磷烂烂，采色澔汗，藂积乎其中。鸿鹔鹄鸨，鴐鹅属玉，交精旋目，烦鹜庸渠，箴疵?卢，群浮乎其上，泛淫泛滥，随风澹淡，与波摇荡，奄薄水渚，唼喋菁藻，咀嚼菱藕。“于是乎崇山矗矗，巃嵷崔巍，深林巨木，崭岩参嵳，九嵕嶻嶭。南山峨峨，岩陁甗崎，摧崣崛崎。振溪通谷，蹇产沟渎，谽呀豁閕。阜陵别岛，崴磈葨廆，丘虚堀礨，隐辚郁垒，登降施靡，陂池貏豸，沇溶淫鬻，散涣夷陆，亭皋千里，靡不被筑。揜以绿蕙，被以江蓠，糅以蘪芜，杂以留夷。布结缕，攒戾莎，揭车衡兰，槀本射干，茈姜蘘荷，葴持若荪，鲜支黄砾，蒋苎青薠，布濩闳泽，延曼太原。离靡广衍，应风披靡，吐芳扬烈，郁郁菲菲，众香发越，肸蚃布写，晻薆咇茀。“于是乎周览泛观，缜纷轧芴，芒芒恍忽。视之无端，察之无涯，日出东沼，入乎西陂。其南则隆冬生长，涌水跃波。其兽则?旄貘嫠，沈牛麈麋，赤首圜题，穷奇象犀。其北则盛夏含冻裂地，涉冰揭河。其兽则麒麟角端，騊駼橐驼，蛩蛩驒騱，駃騠驴骡六庵注。“于是乎离宫别馆，弥山跨谷，高廊四注，重坐曲阁，华榱璧珰，辇道纚属，步櫩周流，长途中宿。夷嵕筑堂，累台增成，岩窔洞房，頫杳眇而无见，仰攀橑而扪天，奔星更于闺闼，宛虹扦于楯轩，青龙蚴蟉于东箱，象舆婉僤于西清，灵圄燕于闲馆，偓佺之伦，暴于南荣。醴泉涌于清室，通川过于中庭。盘石振崖，嵚岩倚倾。嵯峨磼礏，刻削峥嵘。玫瑰碧琳，珊瑚丛生，琘玉旁唐，玢豳文鳞，赤瑕驳荦，杂臿其间，晁采琬琰，和氏出焉。“于是乎卢橘夏熟，黄甘橙楱，枇杷橪柿，亭奈厚朴，梬枣杨梅，樱桃蒲陶，隐夫薁棣，答沓离支，罗乎后宫，列乎北园。崒丘陵，下平原，扬翠叶，扤紫茎，发红华，垂朱荣，煌煌扈扈，照曜钜野。沙棠栎槠，华枫枰栌，留落胥邪，仁频并闾，欃檀木兰，豫章女贞，长千仞，大连抱，夸条直畅，实叶葰楙，攒立丛倚，连卷欐佹，崔错癹骫，坑衡閜砢，垂条扶疏，落英幡纚，纷溶箾蔘，猗狔从风，藰莅卉歙，盖象金石之声，管籥之音。偨池茈虒，旋还乎后宫，杂袭絫辑，被山缘谷，循阪下隰，视之无端，究之无穷。“于是乎玄猨素雌，蜼玃飞鸓，蛭蜩蠼猱，獑胡豰蛫，栖息乎其间。长啸哀鸣，翩幡互经。夭蟜枝格，偃蹇杪颠。隃绝梁，腾殊榛，捷垂条，掉希间，牢落陆离，烂漫远迁。若此者数百千处。娱游往来，宫宿馆舍，庖厨不徙，后宫不移，百官备具。“于是乎背秋涉冬，天子校猎。乘镂象，六玉虬，拖蜺旌，靡云旗，前皮轩，后道游。孙叔奉辔，卫公参乘，扈从横行，出乎四校之中。鼓严簿，纵猎者，河江为阹，泰山为橹，车骑雷起，殷天动地，先后陆离，离散别追。淫淫裔裔，缘陵流泽，云布雨施。生貔豹，搏豺狼，手熊罴，足壄羊，蒙鹖苏，绔白虎，被班文，跨壄马，凌三嵕之危，下碛历之坻。径峻赴险，越壑厉水。椎蜚廉，弄獬豸，格虾蛤，鋋猛氏，羂騕褭，射封豕。箭不苟害，解脰陷脑，弓不虚发，应声而倒。于是乘舆弭节徘徊，翱翔往来，睨部曲之进退，览将帅之变态。然后侵淫促节，儵夐远去，流离轻禽，蹴履狡兽。轊白鹿，捷狡兔，轶赤电，遗光耀。追怪物，出宇宙，弯蕃弱，满白羽，射游枭，栎蜚遽。择肉而后发，先中而命处，弦矢分，艺殪仆。然后扬节而上浮，凌惊风，历骇猋，乘虚无，与神俱。躏玄鹤，乱昆鸡，遒孔鸾，促鵔鸃，拂翳鸟，捎凤凰，捷鹓鶵，揜焦明。道尽途殚，回车而还。消遥乎襄羊，降集乎北纮，率乎直指，晻乎反乡。蹷石阙，历封峦，过鳷鹊，望露寒，下棠梨，息宜春，西驰宣曲，濯鹢牛首，登龙台，掩细柳。观士大夫之勤略，均猎者之所得获，徒车之所轥轹，步骑之所蹂若，人臣之所蹈籍，与其穷极倦谻，惊惮詟伏，不被创刃而死者，他他籍籍，填坑满谷，掩平弥泽。“于是乎游戏懈怠，置酒乎颢天之台，张乐乎轇輵之宇。撞千石之钟，立万石之虡，建翠华之旗，树灵鼍之鼓，奏陶唐氏之舞，听葛天氏之歌，千人唱，万人和，山陵为之震动，川谷为之荡波。巴渝宋蔡，淮南干遮，文成颠歌，族居递奏，金鼓迭起，铿鎗闛鞈，洞心骇耳。荆吴郑卫之声，韶濩武象之乐，阴淫案衍之音，鄢郢缤纷，激楚结风。俳优侏儒，狄鞮之倡，所以娱耳目乐心意者，丽靡烂漫于前，靡曼美色于后。若夫青琴、宓妃之徒，绝殊离俗，妖冶娴都，靓妆刻饰，便嬛绰约，柔桡嫚嫚，妩媚孅弱。曳独茧之褕绁，眇阎易以恤削，便姗嫳屑，与俗殊服，芬芳沤郁，酷烈淑郁；皓齿粲烂，宜笑的皪；长眉连娟，微睇绵藐，色授魂与，心愉于侧。“于是酒中乐酣，天子芒然而思，似若有亡，曰：‘嗟乎！此大奢侈。朕以览听馀闲，无事弃日，顺天道以杀伐，时休息于此。恐后叶靡丽，遂往而不返，非所以为继嗣创业垂统也。’于是乎乃解酒罢猎，而命有司曰：‘地可垦辟，悉为农郊，以赡萌隶，隤墙填堑，使山泽之人得至焉。实陂池而勿禁，虚宫馆而勿仞，发仓廪以救贫穷，补不足，恤鳏寡，存孤独，出德号，省刑罚，改制度，易服色，革正朔，与天下为更始。’“于是历吉日以斋戒，袭朝服，乘法驾，建华旗，鸣玉鸾，游于六艺之囿，驰骛乎仁义之涂，览观《春秋》之林，射《狸首》，兼《驺虞》，弋玄鹤，舞干戚，载云?，揜群雅，悲《伐檀》，乐乐胥，修容乎礼园，翱翔乎书圃，述《易》道，放怪兽，登明堂，坐清庙，次群臣，奏得失，四海之内，靡不受获。于斯之时，天下大说，乡风而听，随流而化，芔然兴道而迁义，刑错而不用，德隆于三王，而功羡于五帝。若此故猎，乃可喜也。若夫终日驰骋，劳神苦形，罢车马之用，抏士卒之精，费府库之财，而无德厚之恩，务在独乐，不顾众庶，亡国家之政，贪雉兔之获，则仁者不繇也。从此观之，齐楚之事，岂不哀哉！地方不过千里，而囿居九百，是草木不得垦辟，而人无所食也。夫以诸侯之细，而乐万乘之侈，仆恐百姓被其尤也。”于是二子愀然改容，超若自失，逡巡避席，曰：“鄙人固陋，不知忌讳，乃今日见教，谨受命矣。”
送陈秀才还沙上省墓::高启::满衣血泪与尘埃，乱后还乡亦可哀。风雨梨花寒食过，几家坟上子孙来？
折荷有赠::李白::涉江玩秋水，爱此红蕖鲜。攀荷弄其珠，荡漾不成圆。佳人彩云里，欲赠隔远天。相思无因见，怅望凉风前。
水龙吟·老来曾识渊明::辛弃疾::老来曾识渊明，梦中一见参差是。觉来幽恨，停觞不御，欲歌还止。白发西风，折腰五斗，不应堪此。问北窗高卧，东篱自醉，应别有，归来意。须信此翁未死，到如今凛然生气。吾侪心事，古今长在，高山流水。富贵他年，直饶未免，也应无味。甚东山何事，当时也道，为苍生起。
念奴娇·书东流村壁::辛弃疾::野棠花落，又匆匆过了，清明时节。刬地东风欺客梦，一枕云屏寒怯。曲岸持觞，垂杨系马，此地曾经别。楼空人去，旧游飞燕能说。闻道绮陌东头，行人长见，帘底纤纤月。旧恨春江流不断，新恨云山千叠。料得明朝，尊前重见，镜里花难折。也应惊问：近来多少华发？
鹊桥仙·七夕::范成大::双星良夜，耕慵织懒，应被群仙相妒。娟娟月姊满眉颦，更无奈、风姨吹雨。相逢草草，争如休见，重搅别离心绪。新欢不抵旧愁多，倒添了、新愁归去。
临江仙·记得金銮同唱第::欧阳修::记得金銮同唱第，春风上国繁华。如今薄宦老天涯。十年岐路，空负曲江花。闻说阆山通阆苑，楼高不见君家。孤城寒日等闲斜。离愁难尽，红树远连霞。
同李十一醉忆元九::白居易::花时同醉破春愁，醉折花枝作酒筹。忽忆故人天际去，计程今日到梁州。
视刀环歌::刘禹锡::常恨言语浅，不如人意深。今朝两相视，脉脉万重心。
守岁::李世民::暮景斜芳殿，年华丽绮宫。寒辞去冬雪，暖带入春风。阶馥舒梅素，盘花卷烛红。共欢新故岁，迎送一宵中。
雪望::洪升::寒色孤村幕，悲风四野闻。溪深难受雪，山冻不流云。鸥鹭飞难辨，沙汀望莫分。野桥梅几树，并是白纷纷。
鹧鸪天·家住苍烟落照间::陆游::家住苍烟落照间，丝毫尘事不相关。斟残玉瀣行穿竹，卷罢《黄庭》卧看山。贪啸傲，任衰残，不妨随处一开颜。元知造物心肠别，老却英雄似等闲！
蝶恋花·京口得乡书::苏轼::雨后春容清更丽。只有离人，幽恨终难洗。北固山前三面水。碧琼梳拥青螺髻。一纸乡书来万里。问我何年，真个成归计。白首送春拚一醉。东风吹破千行泪。
车遥遥篇::傅玄::车遥遥兮马洋洋，追思君兮不可忘。君安游兮西入秦，愿为影兮随君身。君在阴兮影不见，君依光兮妾所愿。
元日·晨鸡两遍报::方干::晨鸡两遍报更阑，刁斗无声晓漏干。暖日映山调正气，东风入树舞残寒。轩车欲识人间感，献岁须来帝里看。才酌屠苏定年齿，坐中惟笑鬓毛斑。
杂诗::佚名::劝君莫惜金缕衣，劝君须惜少年时。有花堪折直须折，莫待无花空折枝。青天无云月如烛，露泣梨花白如玉。子规一夜啼到明，美人独在空房宿。空赐罗衣不赐恩，一薰香后一销魂。虽然舞袖何曾舞，常对春风裛泪痕。不洗残妆凭绣床，也同女伴绣鸳鸯。回针刺到双飞处，忆著征夫泪数行。眼想心思梦里惊，无人知我此时情。不如池上鸳鸯鸟，双宿双飞过一生。一去辽阳系梦魂，忽传征骑到中门。纱窗不肯施红粉，徒遣萧郎问泪痕。莺啼露冷酒初醒，罨画楼西晓角鸣。翠羽帐中人梦觉，宝钗斜坠枕函声。行人南北分征路，流水东西接御沟。终日坡前怨离别，谩名长乐是长愁。偏倚绣床愁不起，双垂玉箸翠鬟低。卷帘相待无消息，夜合花前日又西。悔将泪眼向东开，特地愁从望里来。三十六峰犹不见，况伊如燕这身材。满目笙歌一段空，万般离恨总随风。多情为谢残阳意，与展晴霞片片红。两心不语暗知情，灯下裁缝月下行。行到阶前知未睡，夜深闻放剪刀声。近寒食雨草萋萋，著麦苗风柳映堤。早是有家归未得，杜鹃休向耳边啼。水纹珍簟思悠悠，千里佳期一夕休。从此无心爱良夜，任他明月下西楼。数日相随两不忘，郎心如妾妾如郎。出门便是东西路，把取红笺各断肠。无定河边暮角声，赫连台畔旅人情。函关归路千馀里，一夕秋风白发生。花落长川草色青，暮山重叠两冥冥。逢春便觉飘蓬苦，今日分飞一涕零。洛阳才子邻箫恨，湘水佳人锦瑟愁。今昔两成惆怅事，临邛春尽暮江流。浙江轻浪去悠悠，望海楼吹望海愁。莫怪乡心随魄断，十年为客在他州。
寄全椒山中道士::韦应物::今朝郡斋冷，忽念山中客。涧底束荆薪，归来煮白石。欲持一瓢酒，远慰风雨夕。落叶满空山，何处寻行迹。
赠裴十四::李白::朝见裴叔则，朗如行玉山。黄河落天走东海，万里写入胸怀间。身骑白鼋不敢度，金高南山买君顾。徘徊六合无相知，飘若浮云且西去！
江上吟::李白::木兰之枻沙棠舟，玉箫金管坐两头。美酒樽中置千斛，载妓随波任去留。仙人有待乘黄鹤，海客无心随白鸥。屈平辞赋悬日月，楚王台榭空山丘。兴酣落笔摇五岳，诗成笑傲凌沧洲。功名富贵若长在，汉水亦应西北流。
秦妇吟::韦庄::中和癸卯春三月，洛阳城外花如雪。东西南北路人绝，绿杨悄悄香尘灭。路旁忽见如花人，独向绿杨阴下歇。凤侧鸾欹鬓脚斜，红攒黛敛眉心折。借问女郎何处来？含颦欲语声先咽。回头敛袂谢行人，丧乱漂沦何堪说！三年陷贼留秦地，依稀记得秦中事。君能为妾解金鞍，妾亦与君停玉趾。前年庚子腊月五，正闭金笼教鹦鹉。斜开鸾镜懒梳头，闲凭雕栏慵不语。忽看门外起红尘，已见街中擂金鼓。居人走出半仓惶，朝士归来尚疑误。是时西面官军入，拟向潼关为警急。皆言博野自相持，尽道贼军来未及。须臾主父乘奔至，下马入门痴似醉。适逢紫盖去蒙尘，已见白旗来匝地。扶羸携幼竞相呼，上屋缘墙不知次。南邻走入北邻藏，东邻走向西邻避。北邻诸妇咸相凑，户外崩腾如走兽。轰轰混混乾坤动，万马雷声从地涌。火迸金星上九天，十二官街烟烘烔。日轮西下寒光白，上帝无言空脉脉。阴云晕气若重围，宦者流星如血色。紫气潜随帝座移，妖光暗射台星拆。家家流血如泉沸，处处冤声声动地。舞伎歌姬尽暗捐，婴儿稚女皆生弃。东邻有女眉新画，倾国倾城不知价。长戈拥得上戎车，回首香闺泪盈把。旋抽金线学缝旗，才上雕鞍教走马。有时马上见良人，不敢回眸空泪下；西邻有女真仙子，一寸横波剪秋水。妆成只对镜中春，年幼不知门外事。一夫跳跃上金阶，斜袒半肩欲相耻。牵衣不肯出朱门，红粉香脂刀下死。南邻有女不记姓，昨日良媒新纳聘。琉璃阶上不闻行，翡翠帘间空见影。忽看庭际刀刃鸣，身首支离在俄顷。仰天掩面哭一声，女弟女兄同入井；北邻少妇行相促，旋拆云鬟拭眉绿。已闻击托坏高门，不觉攀缘上重屋。须臾四面火光来，欲下回梯梯又摧。烟中大叫犹求救，梁上悬尸已作灰。妾身幸得全刀锯，不敢踟蹰久回顾。旋梳蝉鬓逐军行，强展蛾眉出门去。旧里从兹不得归，六亲自此无寻处。一从陷贼经三载，终日惊忧心胆碎。夜卧千重剑戟围，朝餐一味人肝脍。鸳帏纵入岂成欢？宝货虽多非所爱。蓬头垢面眉犹赤，几转横波看不得。衣裳颠倒语言异，面上夸功雕作字。柏台多半是狐精，兰省诸郎皆鼠魅。还将短发戴华簪，不脱朝衣缠绣被。翻持象笏作三公，倒佩金鱼为两史。朝闻奏对入朝堂，暮见喧呼来酒市。一朝五鼓人惊起，叫啸喧呼如窃语。夜来探马入皇城，昨日官军收赤水。赤水去城一百里，朝若来兮暮应至。凶徒马上暗吞声，女伴闺中潜生喜。皆言冤愤此时销，必谓妖徒今日死。逡巡走马传声急，又道官军全阵入。大彭小彭相顾忧，二郎四郎抱鞍泣。沉沉数日无消息，必谓军前已衔璧。簸旗掉剑却来归，又道官军悉败绩。四面从兹多厄束，一斗黄金一斗粟。尚让厨中食木皮，黄巢机上刲人肉。东南断绝无粮道，沟壑渐平人渐少。六军门外倚僵尸，七架{寨}营中填饿殍。长安寂寂今何有？废市荒街麦苗秀。采樵斫尽杏园花，修寨诛残御沟柳。华轩绣毂皆销散，甲第朱门无一半。含元殿上狐兔行，花萼楼前荆棘满。昔时繁盛皆埋没，举目凄凉无故物。内库烧为锦绣灰，天街踏尽公卿骨！来时晓出城东陌，城外风烟如塞色。路旁时见游奕军，坡下寂无迎送客。霸陵东望人烟绝，树锁骊山金翠灭。大道俱成棘子林，行人夜宿墙匡月。明朝晓至三峰路，百万人家无一户。破落田园但有蒿，摧残竹树皆无主。路旁试问金天神，金天无语愁于人。庙前古柏有残枿，殿上金炉生暗尘。一从狂寇陷中国，天地晦冥风雨黑。案前神水咒不成，壁上阴兵驱不得。闲日徒歆奠飨恩，危时不助神通力。我今愧恧拙为神，且向山中深避匿。寰中箫管不曾闻，筵上牺牲无处觅。旋教魔鬼傍乡村，诛剥生灵过朝夕。妾闻此语愁更愁，天遣时灾非自由。神在山中犹避难，何须责望东诸侯！前年又出扬震关，举头云际见荆山。如从地府到人间，顿觉时清天地闲。陕州主帅忠且贞，不动干戈唯守城。蒲津主帅能戢兵，千里晏然无犬声。朝携宝货无人问，暮插金钗唯独行。明朝又过新安东，路上乞浆逢一翁。苍苍面带苔藓色，隐隐身藏蓬荻中。问翁本是何乡曲？底事寒天霜露宿？老翁暂起欲陈辞，却坐支颐仰天哭。乡园本贯东畿县，岁岁耕桑临近甸。岁种良田二百廛，年输户税三千万。小姑惯织褐絁袍，中妇能炊红黍饭。千间仓兮万丝箱，黄巢过后犹残半。自从洛下屯师旅，日夜巡兵入村坞。匣中秋水拔青蛇，旗上高风吹白虎。入门下马若旋风，罄室倾囊如卷土。家财既尽骨肉离，今日垂年一身苦。一身苦兮何足嗟，山中更有千万家，朝饥山上寻蓬子，夜宿霜中卧荻花！妾闻此老伤心语，竟日阑干泪如雨。出门惟见乱枭鸣，更欲东奔何处所？仍闻汴路舟车绝，又道彭门自相杀。野宿徒销战士魂，河津半是冤人血。适闻有客金陵至，见说江南风景异。自从大寇犯中原，戎马不曾生四鄙。诛锄窃盗若神功，惠爱生灵如赤子。城壕固护教{斆、敩、效}金汤，赋税如云送军垒。奈何四海尽滔滔，湛然一境平如砥。避难徒为阙下人，怀安却羡江南鬼。愿君举棹东复东，咏此长歌献相公。
忆秦娥·烧灯节::刘辰翁::中斋上元客散感旧，赋《忆秦娥》见属，一读凄然。随韵寄情，不觉悲甚。烧灯节，朝京道上风和雪。风和雪，江山如旧，朝京人绝。百年短短兴亡别，与君犹对当时月。当时月，照人烛泪，照人梅发。
水调歌头·壬子三山被召陈端仁给事饮饯席上作::辛弃疾::长恨复长恨，裁作短歌行。何人为我楚舞，听我楚狂声？余既滋兰九畹，又树蕙之百亩，秋菊更餐英。门外沧浪水，可以濯吾缨。一杯酒，问何似，身后名？人间万事，毫发常重泰山轻。悲莫悲生离别，乐莫乐新相识，儿女古今情。富贵非吾事，归与白鸥盟。
登江中孤屿::谢灵运::江南倦历览，江北旷周旋。怀新道转迥，寻异景不延。乱流趋正绝，孤屿媚中川。云日相晖映，空水共澄鲜。表灵物莫赏，蕴真谁为传。想象昆山姿，缅邈区中缘。始信安期术，得尽养生年。
长城::罗邺::当时无德御乾坤，广筑徒劳万古存。谩役生民防极塞，不知血刃起中原。珠玑旋见陪陵寝，社稷何曾保子孙。降虏至今犹自说，冤声夜夜傍城根。
暮过山村::贾岛::数里闻寒水，山家少四邻。怪禽啼旷野，落日恐行人。初月未终夕，边烽不过秦。萧条桑柘处，烟火渐相亲。
秋日赴阙题潼关驿楼 / 行次潼关逢魏扶东归::许浑::红叶晚萧萧，长亭酒一瓢。残云归太华，疏雨过中条。树色随山迥，河声入海遥。帝乡明日到，犹自梦渔樵。
有所思::卢仝::当时我醉美人家，美人颜色娇如花。今日美人弃我去，青楼珠箔天之涯。天涯娟娟姮娥月，三五二八盈又缺。翠眉蝉鬓生别离，一望不见心断绝。心断绝，几千里？梦中醉卧巫山云，觉来泪滴湘江水。湘江两岸花木深，美人不见愁人心。含愁更奏绿绮琴，调高弦绝无知音。美人兮美人，不知为暮雨兮为朝云。相思一夜梅花发，忽到窗前疑是君。
小至::杜甫::天时人事日相催，冬至阳生春又来。刺绣五纹添弱线，吹葭六琯动浮灰。岸容待腊将舒柳，山意冲寒欲放梅。云物不殊乡国异，教儿且覆掌中杯。
长相思·折花枝::俞彦::折花枝，恨花枝，准拟花开人共卮，开时人去时。怕相思，已相思，轮到相思没处辞，眉间露一丝。
柳::寇准::晓带轻烟间杏花，晚凝深翠拂平沙。长条别有风流处，密映钱塘苏小家。
长相思·游西湖::康与之::南高峰，北高峰，一片湖光烟霭中。春来愁杀侬。郎意浓，妾意浓。油壁车轻郎马骢，相逢九里松。
长相思::陈允平::风萧萧。雨骚骚。风雨萧骚梧叶飘。潇湘江畔楼。云迢迢。水遥遥。云水迢遥天尽头。相思心上秋。
昭君怨·咏荷上雨::杨万里::午梦扁舟花底，香满西湖烟水。急雨打篷声，梦初惊。却是池荷跳雨，散了真珠还聚。聚作水银窝，泻清波。
虞美人·有美堂赠述古::苏轼::湖山信是东南美，一望弥千里。使君能得几回来？便使樽前醉倒更徘徊。沙河塘里灯初上，水调谁家唱？夜阑风静欲归时，惟有一江明月碧琉璃。
南乡子·自古帝王州::王安石::自古帝王州，郁郁葱葱佳气浮。四百年来成一梦，堪愁。晋代衣冠成古丘。绕水恣行游。上尽层城更上楼。往事悠悠君莫问，回头。槛外长江空自流。
菊::郑谷::王孙莫把比蓬蒿，九日枝枝近鬓毛。露湿秋香满池岸，由来不羡瓦松高。
冯谖客孟尝君::佚名::齐人有冯谖者，贫乏不能自存，使人属孟尝君，愿寄食门下。孟尝君曰：“客何好？”曰：“客无好也。”曰：“客何能？”曰：“客无能也。”孟尝君笑而受之曰：“诺。”左右以君贱之也，食以草具。居有顷，倚柱弹其剑，歌曰：“长铗归来乎！食无鱼。”左右以告。孟尝君曰：“食之，比门下之客。”居有顷，复弹其铗，歌曰：“长铗归来乎！出无车。”左右皆笑之，以告。孟尝君曰：“为之驾，比门下之车客。”于是乘其车，揭其剑，过其友曰：“孟尝君客我。”后有顷，复弹其剑铗，歌曰：“长铗归来乎！无以为家。”左右皆恶之，以为贪而不知足。孟尝君问：“冯公有亲乎？”对曰，“有老母。”孟尝君使人给其食用，无使乏。于是冯谖不复歌。后孟尝君出记，问门下诸客：“谁习计会，能为文收责于薛者乎？”冯谖署曰：“能。”孟尝君怪之，曰：“此谁也？”左右曰：“乃歌夫长铗归来者也。”孟尝君笑曰：“客果有能也，吾负之，未尝见也。”请而见之，谢曰：“文倦于事，愦于忧，而性懧愚，沉于国家之事，开罪于先生。先生不羞，乃有意欲为收责于薛乎？”冯谖曰：“愿之。”于是约车治装，载券契而行，辞曰：“责毕收，以何市而反？”孟尝君曰：“视吾家所寡有者。”驱而之薛，使吏召诸民当偿者，悉来合券。券遍合，起，矫命，以责赐诸民。因烧其券。民称万岁。长驱到齐，晨而求见。孟尝君怪其疾也，衣冠而见之，曰：“责毕收乎？来何疾也！”曰：“收毕矣。”“以何市而反？”冯谖曰；“君之‘视吾家所寡有者’。臣窃计，君宫中积珍宝，狗马实外厩，美人充下陈。君家所寡有者，以义耳！窃以为君市义。”孟尝君曰：“市义奈何？”曰：“今君有区区之薛，不拊爱子其民，因而贾利之。臣窃矫君命，以责赐诸民，因烧其券，民称万岁。乃臣所以为君市义也。”孟尝君不悦，曰：“诺，先生休矣！”后期年，齐王谓孟尝君曰：“寡人不敢以先王之臣为臣。”孟尝君就国于薛，未至百里，民扶老携幼，迎君道中。孟尝君顾谓冯谖：“先生所为文市义者，乃今日见之。”冯谖曰：“狡兔有三窟，仅得免其死耳；今君有一窟，未得高枕而卧也。请为君复凿二窟。”孟尝君予车五十乘，金五百斤，西游于梁，谓惠王曰：“齐放其大臣孟尝君于诸侯，诸侯先迎之者，富而兵强。”于是梁王虚上位，以故相为上将军，遣使者黄金千斤，车百乘，往聘孟尝君。冯谖先驱，诫孟尝君曰：“千金，重币也；百乘，显使也。齐其闻之矣。”梁使三反，孟尝君固辞不往也。齐王闻之，君臣恐惧，遣太傅赍黄金千斤、文车二驷，服剑一，封书，谢孟尝君曰：“寡人不祥，被于宗庙之祟，沉于谄谀之臣，开罪于君。寡人不足为也；愿君顾先王之宗庙，姑反国统万人乎！”冯谖诫孟尝君曰：“愿请先王之祭器，立宗庙于薛。”庙成，还报孟尝君曰：“三窟已就，君姑高枕为乐矣。”孟尝君为相数十年，无纤介之祸者，冯谖之计也。
代别离·秋窗风雨夕::曹雪芹::秋花惨淡秋草黄，耿耿秋灯秋夜长。已觉秋窗秋不尽，那堪风雨助凄凉！助秋风雨来何速？惊破秋窗秋梦绿。抱得秋情不忍眠，自向秋屏移泪烛。泪烛摇摇爇短檠，牵愁照恨动离情。谁家秋院无风入？何处秋窗无雨声？罗衾不奈秋风力，残漏声催秋雨急。连宵霢霢复飕飕，灯前似伴离人泣。寒烟小院转萧条，疏竹虚窗时滴沥。不知风雨几时休，已教泪洒窗纱湿。
京师得家书::袁凯::江水三千里，家书十五行。行行无别语，只道早还乡。
凤箫吟·锁离愁::韩缜::锁离愁，连绵无际，来时陌上初熏。绣帏人念远，暗垂珠泪，泣送征轮。长亭长在眼，更重重、远水孤云。但望极楼高，尽日目断王孙。消魂。池塘别后，曾行处、绿妒轻裙。恁时携素手，乱花飞絮里，缓步香茵。朱颜空自改，向年年、芳意长新。遍绿野，嬉游醉眠，莫负青春。
卜算子·片片蝶衣轻::刘克庄::片片蝶衣轻，点点猩红小。道是天公不惜花，百种千般巧。朝见树头繁，暮见枝头少。道是天公果惜花，雨洗风吹了。
沁园春·梦孚若::刘克庄::何处相逢，登宝钗楼，访铜雀台。唤厨人斫就，东溟鲸脍，圉人呈罢，西极龙媒。天下英雄，使君与操，余子谁堪共酒杯。车千乘，载燕南赵北，剑客奇才。饮酣画鼓如雷。谁信被晨鸡轻唤回。叹年光过尽，功名未立，书生老去，机会方来。使李将军，遇高皇帝，万户侯何足道哉。披衣起，但凄凉感旧，慷慨生哀。
卜算子::蔡伸::春事付莺花，曾是莺花主。醉拍春衫金缕衣，只向花间住。密意君听取。莫逐风来去。若是真心待于飞，云里千条路。
好事近·风定落花深::李清照::风定落花深，帘外拥红堆雪。长记海棠开后，正伤春时节。酒阑歌罢玉尊空，青缸暗明灭。魂梦不堪幽怨，更一声啼鴂。
卜算子·兰::曹组::松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。
别诗二首·其一::范云::洛阳城东西，长作经时别。昔去雪如花，今来花似雪。
成都曲::张籍::锦江近西烟水绿，新雨山头荔枝熟。万里桥边多酒家，游人爱向谁家宿。
代答闺梦还::张若虚::关塞年华早，楼台别望违。试衫著暖气，开镜觅春晖。燕入窥罗幕，蜂来上画衣。情催桃李艳，心寄管弦飞。妆洗朝相待，风花暝不归。梦魂何处入，寂寂掩重扉。
答陆澧::张九龄::松叶堪为酒，春来酿几多。不辞山路远，踏雪也相过。
鹊桥仙·夜闻杜鹃::陆游::茅檐人静，蓬窗灯暗，春晚连江风雨。林莺巢燕总无声，但月夜、常啼杜宇。催成清泪，惊残孤梦，又拣深枝飞去。故山犹自不堪听，况半世、飘然羁旅！
八月十五夜玩月::栖白::寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。
瑶瑟怨::温庭筠::冰簟银床梦不成，碧天如水夜云轻。雁声远过潇湘去，十二楼中月自明。
忆扬州::徐凝::萧娘脸薄难胜泪，桃叶眉尖易觉愁。天下三分明月夜，二分无赖是扬州。
月::杜甫::天上秋期近，人间月影清。入河蟾不没，捣药兔长生。只益丹心苦，能添白发明。干戈知满地，休照国西营。
早春寄王汉阳::李白::闻道春还未相识，走傍寒梅访消息。昨夜东风入武阳，陌头杨柳黄金色。碧水浩浩云茫茫，美人不来空断肠。预拂青山一片石，与君连日醉壶觞。
匏有苦叶::佚名::匏有苦叶，济有深涉。深则厉，浅则揭。有瀰济盈，有鷕雉鸣。济盈不濡轨，雉鸣求其牡。雍雍鸣雁，旭日始旦。士如归妻，迨冰未泮。招招舟子，人涉卬否。人涉卬否，卬须我友。
咏怀古迹五首·其五::杜甫::诸葛大名垂宇宙，宗臣遗像肃清高。三分割据纡筹策，万古云霄一羽毛。伯仲之间见伊吕，指挥若定失萧曹。运移汉祚终难复，志决身歼军务劳。
沁园春·丁巳重阳前::纳兰性德::丁巳重阳前三日，梦亡妇淡妆素服，执手哽咽，语多不复能记。但临别有云：“衔恨愿为天上月，年年犹得向郎圆。”妇素未工诗，不知何以得此也，觉后感赋。瞬息浮生，薄命如斯，低徊怎忘。记绣榻闲时，并吹红雨；雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。重寻碧落茫茫。料短发、朝来定有霜。便人间天上，尘缘未断，春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声邻笛，谱出回肠。
苏幕遮·草::梅尧臣::露堤平，烟墅杳。乱碧萋萋，雨后江天晓。独有庾郎年最少。窣地春袍，嫩色宜相照。接长亭，迷远道。堪怨王孙，不记归期早。落尽梨花春又了。满地残阳，翠色和烟老。
菩萨蛮·风柔日薄春犹早::李清照::风柔日薄春犹早，夹衫乍著心情好。睡起觉微寒，梅花鬓上残。故乡何处是，忘了除非醉。沉水卧时烧，香消酒未消。
阮郎归·天边金掌露成霜::晏几道::天边金掌露成霜。云随雁字长。绿杯红袖趁重阳。人情似故乡。兰佩紫，菊簪黄。殷勤理旧狂。欲将沉醉换悲凉。清歌莫断肠。
回车驾言迈::佚名::回车驾言迈，悠悠涉长道。四顾何茫茫，东风摇百草。所遇无故物，焉得不速老。盛衰各有时，立身苦不早。人生非金石，岂能长寿考？奄忽随物化，荣名以为宝。
冉冉孤生竹::佚名::冉冉孤生竹，结根泰山阿。与君为新婚，菟丝附女萝。菟丝生有时，夫妇会有宜。千里远结婚，悠悠隔山陂。思君令人老，轩车来何迟！伤彼蕙兰花，含英扬光辉。过时而不采，将随秋草萎。君亮执高节，贱妾亦何为！
文赋::陆机::余每观才士之所作，窃有以得其用心。夫放言谴辞，良多变矣，妍蚩好恶，可得而言。每自属文，尤见其情。恒患意不称物，文不逮意。盖非知之难，能之难也。故作《文赋》，以述先士之盛藻，因论作文之利害所由，它日殆可谓曲尽其妙。至于操斧伐柯，虽取则不远，若夫随手之变，良难以辞逮。盖所能言者具于此云。佇中区以玄览，颐情志于典坟。遵四时以叹逝，瞻万物而思纷。悲落叶于劲秋，喜柔条于芳春。心懔懔以怀霜，志眇眇而临云。詠世德之骏烈，诵先人之清芬。游文章之林府，嘉丽藻之彬彬。慨投篇而援笔，聊宣之乎斯文。其始也，皆收视反听，耽思傍讯。精骛八极，心游万仞。其致也，情曈曨而弥鲜，物昭晰而互进。倾群言之沥液、漱六艺之芳润。浮天渊以安流，濯下泉而潜浸。于是沉辞怫悦，若游鱼衔钩，而出重渊之深；浮藻联翩，若翰鸟婴缴，而坠曾云之峻。收百世之阙文，採千载之遗韻。谢朝华于已披，启夕秀于未振。观古今于须臾，抚四海于一瞬。然后选义按部，考辞就班。抱景者咸叩，怀响者毕弹。或因枝以振叶，或沿波而讨源。或本隐以之显，或求易而得难。或虎变而兽扰，或龙见而鸟澜。或妥帖而易施，或岨峿而不安。罄澄心以凝思，眇众虑而为言。笼天地于形内，挫万物于笔端。始躑躅于燥吻，终流离于濡翰。理扶质以立干，文垂条而结繁。信情貌之不差，故每变而在颜。思涉乐其必笑，方言哀而已叹。或操觚以率尔，或含毫而邈然。伊兹事之可乐，固圣贤之可钦。课虚无以责有，叩寂寞而求音。函绵邈于尺素，吐滂沛乎寸心。言恢之而弥广，思按之而逾深。播芳蕤之馥馥，发青条之森森。粲风飞而猋竖，郁云起乎翰林。体有万殊，物无一量。纷纭挥霍，形难为状。辞程才以效伎，意司契而为匠。在有无而僶俛，当浅深而不让。虽离方而遯圆，期穷形而尽相。故夫夸目者尚奢，惬心者贵当。言穷者无隘，论达者唯旷。诗缘情而绮靡，赋体物而浏亮。碑披文以相质，诔缠绵而悽怆。铭博约而温润，箴顿挫而清壮。颂优游以彬蔚，论精微而朗畅。奏平徹以闲雅，说炜晔而谲诳。虽区分之在兹，亦禁邪而制放。要辞达而理举，故无取乎冗长。其为物也多姿，其为体也屡迁；其会意也尚巧，其遣言也贵妍。暨音声之迭代，若五色之相宣。虽逝止之无常，故崎錡而难便。苟达变而相次，犹开流以纳泉；如失机而后会，恒操末以续颠。谬玄黄之秩叙，故淟涊而不鲜。或仰逼于先条，或俯侵于后章；或辞害而理比，或言顺而意妨。离之则双美，合之则两伤。考殿最于锱铢，定去留于毫芒；苟铨衡之所裁，固应绳其必当。或文繁理富，而意不指适。极无两致，尽不可益。立片言而居要，乃一篇之警策；虽众辞之有条，必待兹而效绩。亮功多而累寡，故取足而不易。或藻思綺合，清丽千眠。炳若缛绣，悽若繁絃。必所拟之不殊，乃闇合乎曩篇。虽杼轴于予怀，忧他人之我先。苟伤廉而愆义，亦虽爱而必捐。或苕发颖竖，离众绝致；形不可逐，响难为系。块孤立而特峙，非常音之所纬。心牢落而无偶，意徘徊而不能揥。石韫玉而山辉，水怀珠而川媚。彼榛楛之勿翦，亦蒙荣于集翠。缀《下里》于《白雪》，吾亦济夫所伟。或讬言于短韻，对穷迹而孤兴，俯寂寞而无友，仰寥廓而莫承；譬偏絃之独张，含清唱而靡应。或寄辞于瘁音，徒靡言而弗华，混妍蚩而成体，累良质而为瑕；象下管之偏疾，故虽应而不和。或遗理以存异，徒寻虚以逐微，言寡情而鲜爱，辞浮漂而不归；犹絃么而徽急，故虽和而不悲。或奔放以谐和，务嘈囋而妖冶，徒悦目而偶俗，故高声而曲下；寤《防露》与桑间，又虽悲而不雅。或清虚以婉约，每除烦而去滥，阙大羹之遗味，同朱絃之清氾；虽一唱而三叹，固既雅而不艳。若夫丰约之裁，俯仰之形，因宜适变，曲有微情。或言拙而喻巧，或理朴而辞轻；或袭故而弥新，或沿浊而更清；或览之而必察，或研之而后精。譬犹舞者赴节以投袂，歌者应絃而遣声。是盖轮扁所不得言，故亦非华说之所能精。普辞条与文律，良余膺之所服。练世情之常尤，识前脩之所淑。虽发于巧心，或受蚩于拙目。彼琼敷与玉藻，若中原之有菽。同橐籥之罔穷，与天地乎并育。虽纷蔼于此世，嗟不盈于予掬。患挈缾之屡空，病昌言之难属。故踸踔于短垣，放庸音以足曲。恒遗恨以终篇，岂怀盈而自足？惧蒙尘于叩缶，顾取笑乎鸣玉。若夫应感之会，通塞之纪，来不可遏，去不可止，藏若景灭，行犹响起。方天机之骏利，夫何纷而不理？思风发于胸臆，言泉流于唇齿；纷葳蕤以馺遝，唯豪素之所拟；文徽徽以溢目，音冷冷而盈耳。及其六情底滞，志往神留，兀若枯木，豁若涸流；揽营魂以探赜，顿精爽而自求；理翳翳而愈伏，思轧轧其若抽。是以或竭情而多悔，或率意而寡尤。虽兹物之在我，非余力之所戮。故时抚空怀而自惋，吾未识夫开塞之所由。伊兹文之为用，固众理之所因。恢万里而无阂，通亿载而为津。俯殆则于来叶，仰观象乎古人。济文武于将坠，宣风声于不泯。塗无远而不弥，理无微而弗纶。配霑润于云雨，象变化乎鬼神。被金石而德广，流管絃而日新。
流莺::李商隐::流莺漂荡复参差，度陌临流不自持。巧啭岂能无本意？良辰未必有佳期。风朝露夜阴晴里，万户千门开闭时。曾苦伤春不忍听，凤城何处有花枝。
桃源行::王维::渔舟逐水爱山春，两岸桃花夹古津。坐看红树不知远，行尽青溪不见人。山口潜行始隈隩，山开旷望旋平陆。遥看一处攒云树，近入千家散花竹。樵客初传汉姓名，居人未改秦衣服。居人共住武陵源，还从物外起田园。月明松下房栊静，日出云中鸡犬喧。惊闻俗客争来集，竞引还家问都邑。平明闾巷扫花开，薄暮渔樵乘水入。初因避地去人间，及至成仙遂不还。峡里谁知有人事，世中遥望空云山。不疑灵境难闻见，尘心未尽思乡县。出洞无论隔山水，辞家终拟长游衍。自谓经过旧不迷，安知峰壑今来变。当时只记入山深，青溪几度到云林。春来遍是桃花水，不辨仙源何处寻。
西施咏::王维::艳色天下重，西施宁久微。朝为越溪女，暮作吴宫妃。贱日岂殊众，贵来方悟稀。邀人傅香粉，不自著罗衣。君宠益娇态，君怜无是非。当时浣纱伴，莫得同车归。持谢邻家子，效颦安可希。
题大庾岭北驿::宋之问::阳月南飞雁，传闻至此回。我行殊未已，何日复归来。江静潮初落，林昏瘴不开。明朝望乡处，应见陇头梅。
鹧鸪天·鹅湖归病起作::辛弃疾::枕簟溪堂冷欲秋。断云依水晚来收。红莲相倚浑如醉，白鸟无言定自愁。书咄咄，且休休。一丘一壑也风流。不知筋力衰多少，但觉新来懒上楼。
千秋岁·水边沙外::秦观::水边沙外。城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。忆昔西池会。鹓鹭同飞盖。携手处，今谁在。日边清梦断，镜里朱颜改。春去也，飞红万点愁如海。
满江红·怀子由作::苏轼::清颍东流，愁目断，孤帆明灭。宦游处，青山白浪，万重千叠。孤负当年林下意，对床夜雨听萧瑟。恨此生，长向别离中，生华发。一尊酒，黄河侧。无限事，从头说。相看恍如昨，许多年月。衣上旧痕余苦泪，眉间喜气占黄色。便与君，池上觅残春，花如雪。
断句::刘昶::白云满鄣来，黄尘暗天起。关山四面绝，故乡几千里。
春残::翁宏::又是春残也，如何出翠帏？落花人独立，微雨燕双飞。寓目魂将断，经年梦亦非。那堪向愁夕，萧飒暮蝉辉。
春日::李商隐::欲入卢家白玉堂，新春催破舞衣裳。蝶衔红蕊蜂衔粉，共助青楼一日忙。
送李判官之润州行营::刘长卿::万里辞家事鼓鼙，金陵驿路楚云西。江春不肯留行客，草色青青送马蹄。
国风·秦风·黄鸟::佚名::交交黄鸟，止于棘。谁从穆公？子车奄息。维此奄息，百夫之特。临其穴，惴惴其栗。彼苍者天，歼我良人！如可赎兮，人百其身！交交黄鸟，止于桑。谁从穆公？子车仲行。维此仲行，百夫之防。临其穴，惴惴其栗。彼苍者天，歼我良人！如可赎兮，人百其身！交交黄鸟，止于楚。谁从穆公？子车针虎。维此针虎，百夫之御。临其穴，惴惴其栗。彼苍者天，歼我良人！如可赎兮，人百其身！
弈秋::孟子及弟子::孟子曰：“无或乎王之不智也。虽有天下易生之物也，一日暴之，十日寒之，未有能生者也。吾见亦罕矣，吾退而寒之者至矣，吾如有萌焉何哉？今夫弈之为数，小数也；不专心致志。则不得也。弈秋，通国之善奕者也。使弈秋诲二人弈，其一人专心致志，惟弈秋之为听。一人虽听之，一心以为有鸿鹄将至，思援弓缴而射之，虽与之俱学，弗若之矣，为是其智弗若与？曰：非然也。”
钴鉧潭西小丘记::柳宗元::得西山后八日，寻山口西北道二百步，又得钴鉧潭。西二十五步，当湍而浚者为鱼梁。梁之上有丘焉，生竹树。其石之突怒偃蹇，负土而出，争为奇状者，殆不可数。其嵚然相累而下者，若牛马之饮于溪；其冲然角列而上者，若熊罴之登于山。丘之小不能一亩，可以笼而有之。问其主，曰：“唐氏之弃地，货而不售。”问其价，曰：“止四百。”余怜而售之。李深源、元克己时同游，皆大喜，出自意外。即更取器用，铲刈秽草，伐去恶木，烈火而焚之。嘉木立，美竹露，奇石显。由其中以望，则山之高，云之浮，溪之流，鸟兽之遨游，举熙熙然回巧献技，以效兹丘之下。枕席而卧，则清泠之状与目谋，瀯瀯之声与耳谋，悠然而虚者与神谋，渊然而静者与心谋。不匝旬而得异地者二，虽古好事之士，或未能至焉。噫！以兹丘之胜，致之沣、镐、鄠、杜，则贵游之士争买者，日增千金而愈不可得。今弃是州也，农夫渔父，过而陋之，贾四百，连岁不能售。而我与深源、克己独喜得之，是其果有遭乎！书于石，所以贺兹丘之遭也。
蹇叔哭师::左丘明::冬，晋文公卒。庚辰，将殡于曲沃。出绛，柩有声如牛。卜偃使大夫拜，曰：“君命大事将有西师过轶我，击之，必大捷焉。”杞子自郑使告于秦曰：“郑人使我掌其北门之管，若潜师以来，国可得也。”穆公访诸蹇叔。蹇叔曰：“劳师以袭远，非所闻也。师劳力竭，远主备之，无乃不可乎？师之所为，郑必知之。勤而无所，必有悖心。且行千里，其谁不知？”公辞焉。召孟明、西乞、白乙使出师于东门之外。蹇叔哭之曰：“孟子！吾见师之出而不见其入也。”公使谓之曰：“尔何知！中寿，尔墓之木拱矣！”蹇叔之子与师，哭而送之，曰：“晋人御师必于崤，有二陵焉。其南陵，夏后皋之墓地；其北陵，文王之所辟风雨也，必死是间，余收尔骨焉?秦师遂东。
放言五首·其五::白居易::泰山不要欺毫末，颜子无心羡老彭。松树千年终是朽，槿花一日自为荣。何须恋世常忧死，亦莫嫌身漫厌生。生去死来都是幻，幻人哀乐系何情。
临江仙·自洛阳往孟津道中作::元好问::今古北邙山下路，黄尘老尽英雄。人生长恨水长东。幽怀谁共语，远目送归鸿。盖世功名将底用，从前错怨天公。浩歌一曲酒千钟。男儿行处是，未要论穷通。
渔歌子·荻花秋::李珣::荻花秋，潇湘夜，橘洲佳景如屏画。碧烟中，明月下，小艇垂纶初罢。水为乡，篷作舍，鱼羹稻饭常餐也。酒盈杯，书满架，名利不将心挂。
雪后晚晴四山皆青惟东山全白赋最爱东山晴后雪二绝句::杨万里::只知逐胜忽忘寒，小立春风夕照间。最爱东山晴后雪，软红光里涌银山。群山雪不到新晴，多作泥融少作冰。最爱东山晴后雪，却愁宜看不宜登。
菩萨蛮·红楼别夜堪惆怅::韦庄::红楼别夜堪惆怅，香灯半卷流苏帐。残月出门时，美人和泪辞。琵琶金翠羽，弦上黄莺语。劝我早还家，绿窗人似花。
宫中调笑·团扇::王建::团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。
木兰花·晚妆初了明肌雪::李煜::晚妆初了明肌雪，春殿嫔娥鱼贯列。笙箫吹断水云间，重按霓裳歌遍彻。临春谁更飘香屑？醉拍阑干情味切。归时休放烛光红，待踏马蹄清夜月。
宫中调笑·团扇::王建::团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。
贺新郎·寄辛幼安和见怀韵::陈亮::老去凭谁说。看几番、神奇臭腐，夏裘冬葛。父老长安今余几，后死无仇可雪。犹未燥、当时生发。二十五弦多少恨，算世间、那有平分月。胡妇弄，汉宫瑟。树犹如此堪重别。只使君、从来与我，话头多合。行矣置之无足问，谁换妍皮痴骨。但莫使、伯牙弦绝。九转丹砂牢拾取，管精金、只是寻常铁。龙共虎，应声裂。
夕阳楼::李商隐::花明柳暗绕天愁，上尽重城更上楼。欲问孤鸿向何处，不知身世自悠悠。
风::李商隐::撩钗盘孔雀，恼带拂鸳鸯。罗荐谁教近，斋时锁洞房。
月::杜牧::三十六宫秋夜深，昭阳歌断信沉沉。唯应独伴陈皇后，照见长门望幸心。
酬乐天频梦微之::元稹::山水万重书断绝，念君怜我梦相闻。我今因病魂颠倒，唯梦闲人不梦君。
丹阳送韦参军::严维::丹阳郭里送行舟，一别心知两地秋。日晚江南望江北，寒鸦飞尽水悠悠。
营州歌::高适::营州少年厌原野，狐裘蒙茸猎城下。虏酒千钟不醉人，胡儿十岁能骑马。
东坡::苏轼::雨洗东坡月色清，市人行尽野人行。莫嫌荦确坡头路，自爱铿然曳杖声。
万里瞿塘月::杜甫::万里瞿唐月，春来六上弦。时时开暗室，故故满青天。爽合风襟静，高当泪脸悬。南飞有乌鹊，夜久落江边。
临江仙·柳絮::曹雪芹::白玉堂前春解舞，东风卷得均匀。蜂围蝶阵乱纷纷。几曾随逝水？岂必委芳尘？万缕千丝终不改，任他随聚随分。韶华休笑本无根。好风凭借力，送我上青云。
踏歌词四首·其一::刘禹锡::春江月出大堤平，堤上女郎连袂行。唱尽新词欢不见，红霞映树鹧鸪鸣。
赋得自君之出矣::张九龄::自君之出矣，不复理残机。思君如满月，夜夜减清辉。
小儿不畏虎::苏轼::有妇人昼日置小儿沙上而浣衣于水者。虎自山上驰来，妇人仓皇沉水避之。二小儿戏沙上自若。虎熟视久之，至以首抵触，庶几其一就惧；而儿痴，竟不知。虎亦寻卒去。噫，虎之食人，先被之以威，而不惧之人，威亦无所施欤！
竹枝词九首·其九::刘禹锡::山上层层桃李花，云间烟火是人家。银钏金钗来负水，长刀短笠去烧畲。(烧畲同烧畬）
望江南·江南柳::欧阳修::江南柳，叶小未成阴。人为丝轻那忍折，莺嫌枝嫩不胜吟。留著待春深。十四五，闲抱琵琶寻。阶上簸钱阶下走，恁时相见早留心。何况到如今。
吊屈原赋::贾谊::谊为长沙王太傅，既以谪去，意不自得；及度湘水，为赋以吊屈原。屈原，楚贤臣也。被谗放逐，作《离骚》赋，其终篇曰：“已矣哉！国无人兮，莫我知也。”遂自投汨罗而死。谊追伤之，因自喻，其辞曰：恭承嘉惠兮，俟罪长沙；侧闻屈原兮，自沉汨罗。造讬湘流兮，敬吊先生；遭世罔极兮，乃殒厥身。呜呼哀哉！逢时不祥。鸾凤伏竄兮，鸱枭翱翔。闒茸尊显兮，谗谀得志；贤圣逆曳兮，方正倒植。世谓随、夷为溷兮，谓跖、蹻为廉；莫邪为钝兮，铅刀为銛。吁嗟默默，生之无故兮；斡弃周鼎，宝康瓠兮。腾驾罷牛，骖蹇驴兮；骥垂两耳，服盐车兮。章甫荐履，渐不可久兮；嗟苦先生，独离此咎兮。讯曰：已矣！国其莫我知兮，独壹郁其谁语？凤漂漂其高逝兮，固自引而远去。袭九渊之神龙兮，沕深潜以自珍；偭蟂獭以隐处兮，夫岂从虾与蛭蟥？所贵圣人之神德兮，远浊世而自藏；使骐骥可得系而羁兮，岂云异夫犬羊？般纷纷其离此尤兮，亦夫子之故也。历九州而其君兮，何必怀此都也？凤凰翔于千仞兮，览德辉而下之；见细德之险徵兮，遥曾击而去之。彼寻常之污渎兮，岂能容夫吞舟之巨鱼？横江湖之鳣鲸兮，固将制于蝼蚁。
与小女::韦庄::见人初解语呕哑，不肯归眠恋小车。一夜娇啼缘底事，为嫌衣少缕金华。
稻田::韦庄::绿波春浪满前陂，极目连云稏肥。更被鹭鹚千点雪，破烟来入画屏飞。
冬至::杜甫::年年至日长为客，忽忽穷愁泥杀人。江上形容吾独老，天边风俗自相亲。杖藜雪后临丹壑，鸣玉朝来散紫宸。心折此时无一寸，路迷何处见三秦。
九日龙山饮::李白::九日龙山饮，黄花笑逐臣。醉看风落帽，舞爱月留人。
胡无人::李白::严风吹霜海草凋，筋干精坚胡马骄。汉家战士三十万，将军兼领霍嫖姚。流星白羽腰间插，剑花秋莲光出匣。天兵照雪下玉关，虏箭如沙射金甲。云龙风虎尽交回，太白入月敌可摧。敌可摧，旄头灭，履胡之肠涉胡血。悬胡青天上，埋胡紫塞傍。胡无人，汉道昌。陛下之寿三千霜。但歌大风云飞扬，安得猛士兮守四方。
崔九欲往南山马上口号与别 / 留别王维 / 送崔九::裴迪::归山深浅去，须尽丘壑美。莫学武陵人，暂游桃源里。
闲情赋::陶渊明::初，张衡作《定情赋》，蔡邕作《静情赋》，检逸辞而宗澹泊，始则荡以思虑，而终归闲正。将以抑流宕之邪心，谅有助于讽谏。缀文之士，奕代继作；因并触类，广其辞义。余园闾多暇，复染翰为之；虽文妙不足，庶不谬作者之意乎。夫何瑰逸之令姿，独旷世以秀群。表倾城之艳色，期有德于传闻。佩鸣玉以比洁，齐幽兰以争芬。淡柔情于俗内，负雅志于高云。悲晨曦之易夕，感人生之长勤；同一尽于百年，何欢寡而愁殷！褰朱帏而正坐，泛清瑟以自欣。送纤指之余好，攮皓袖之缤纷。瞬美目以流眄，含言笑而不分。曲调将半，景落西轩。悲商叩林，白云依山。仰睇天路，俯促鸣弦。神仪妩媚，举止详妍。激清音以感余，愿接膝以交言。欲自往以结誓，惧冒礼之为愆；待凤鸟以致辞，恐他人之我先。意惶惑而靡宁，魂须臾而九迁：愿在衣而为领，承华首之余芳；悲罗襟之宵离，怨秋夜之未央！愿在裳而为带，束窈窕之纤身；嗟温凉之异气，或脱故而服新！愿在发而为泽，刷玄鬓于颓肩；悲佳人之屡沐，从白水而枯煎！愿在眉而为黛，随瞻视以闲扬；悲脂粉之尚鲜，或取毁于华妆！愿在莞而为席，安弱体于三秋；悲文茵之代御，方经年而见求！愿在丝而为履，附素足以周旋；悲行止之有节，空委弃于床前！愿在昼而为影，常依形而西东；悲高树之多荫，慨有时而不同！愿在夜而为烛，照玉容于两楹；悲扶桑之舒光，奄灭景而藏明！愿在竹而为扇，含凄飙于柔握；悲白露之晨零，顾襟袖以缅邈！愿在木而为桐，作膝上之鸣琴；悲乐极以哀来，终推我而辍音！考所愿而必违，徒契契以苦心。拥劳情而罔诉，步容与于南林。栖木兰之遗露，翳青松之余阴。傥行行之有觌，交欣惧于中襟；竟寂寞而无见，独悁想以空寻。敛轻裾以复路，瞻夕阳而流叹。步徙倚以忘趣，色凄惨而矜颜。叶燮燮以去条，气凄凄而就寒，日负影以偕没，月媚景于云端。鸟凄声以孤归，兽索偶而不还。悼当年之晚暮，恨兹岁之欲殚。思宵梦以从之，神飘飘而不安；若凭舟之失棹，譬缘崖而无攀。于时毕昴盈轩，北风凄凄，炯炯不寐，众念徘徊。起摄带以侍晨，繁霜粲于素阶。鸡敛翅而未鸣，笛流远以清哀；始妙密以闲和，终寥亮而藏摧。意夫人之在兹，托行云以送怀；行云逝而无语，时奄冉而就过。徒勤思而自悲，终阻山而滞河。迎清风以怯累，寄弱志于归波。尤《蔓草》之为会，诵《召南》之余歌。坦万虑以存诚，憩遥情于八遐。
登泰山记::姚鼐::泰山之阳，汶水西流；其阴，济水东流。阳谷皆入汶，阴谷皆入济。当其南北分者，古长城也。最高日观峰，在长城南十五里。余以乾隆三十九年十二月，自京师乘风雪，历齐河、长清，穿泰山西北谷，越长城之限，至于泰安。是月丁未，与知府朱孝纯子颍由南麓登。四十五里，道皆砌石为磴，其级七千有余。泰山正南面有三谷。中谷绕泰安城下，郦道元所谓环水也。余始循以入，道少半，越中岭，复循西谷，遂至其巅。古时登山，循东谷入，道有天门。东谷者，古谓之天门溪水，余所不至也。今所经中岭及山巅崖限当道者，世皆谓之天门云。道中迷雾冰滑，磴几不可登。及既上，苍山负雪，明烛天南；望晚日照城郭，汶水、徂徕如画，而半山居雾若带然。戊申晦，五鼓，与子颖坐日观亭，待日出。大风扬积雪击面。亭东自足下皆云漫。稍见云中白若摴蒱数十立者，山也。极天云一线异色，须臾成五彩。日上，正赤如丹，下有红光，动摇承之。或曰，此东海也。回视日观以西峰，或得日，或否，绛皓驳色，而皆若偻。亭西有岱祠，又有碧霞元君祠；皇帝行宫在碧霞元君祠东。是日，观道中石刻，自唐显庆以来，其远古刻尽漫失。僻不当道者，皆不及往。山多石，少土；石苍黑色，多平方，少圜。少杂树，多松，生石罅，皆平顶。冰雪，无瀑水，无鸟兽音迹。至日观数里内无树，而雪与人膝齐。桐城姚鼐记。
青玉案·年年社日停针线::黄公绍::年年社日停针线。怎忍见、双飞燕。今日江城春已半。一身犹在，乱山深处，寂寞溪桥畔。春衫著破谁针线。点点行行泪痕满。落日解鞍芳草岸。花无人戴，酒无人劝，醉也无人管。
明妃曲二首::王安石::明妃初出汉宫时，泪湿春风鬓脚垂。低徊顾影无颜色，尚得君王不自持。归来却怪丹青手，入眼平生几曾有；意态由来画不成，当时枉杀毛延寿。一去心知更不归，可怜着尽汉宫衣；寄声欲问塞南事，只有年年鸿雁飞。家人万里传消息，好在毡城莫相忆；君不见咫尺长门闭阿娇，人生失意无南北。明妃初嫁与胡儿，毡车百两皆胡姬。含情欲语独无处，传与琵琶心自知。黄金杆拨春风手，弹看飞鸿劝胡酒。汉宫侍女暗垂泪，沙上行人却回首。汉恩自浅胡恩深，人生乐在相知心。可怜青冢已芜没，尚有哀弦留至今。
满江红·忧喜相寻::苏轼::董毅夫名钺，自梓漕得罪，罢官东川，归鄱阳，过东坡于齐安。怪其丰暇自得，余问之。曰：“吾再娶柳氏，三日而去官。吾固不戚戚，而优柳氏不能忘怀于进退也。已而欣然，同忧共若处富贵，吾是以益安焉。”命其侍儿歌其所作《满江红》。嗟叹之不足，乃次其韵。忧喜相寻，风雨过、一江春绿。巫峡梦、至今空有，乱山屏簇。何似伯鸾携德耀，箪瓢未足清欢足。渐粲然、光彩照阶庭，生兰玉。幽梦里，传心曲。肠断处，凭他续。文君婿知否，笑君卑辱。君不见周南歌汉广，天教夫子休乔木。便相将、左手抱琴书，云间宿。
少年游·参差烟树灞陵桥::柳永::参差烟树灞陵桥，风物尽前朝。衰杨古柳，几经攀折，憔悴楚宫腰。夕阳闲淡秋光老，离思满蘅皋。一曲阳关，断肠声尽，独自凭兰桡。
春晓::元稹::半欲天明半未明，醉闻花气睡闻莺。猧儿撼起钟声动，二十年前晓寺情。
闾门即事::张继::耕夫召募爱楼船，春草青青万项田；试上吴门窥郡郭，清明几处有新烟。
书河上亭壁::寇准::岸阔樯稀波渺茫，独凭危槛思何长。萧萧远树疏林外，一半秋山带夕阳。
江村晚眺::戴复古::江头落日照平沙，潮退渔船阁岸斜。白鸟一双临水立，见人惊起入芦花。
虞美人·碧桃天上栽和露::秦观::碧桃天上栽和露，不是凡花数。乱山深处水萦回，可惜一枝如画为谁开？轻寒细雨情何限！不道春难管。为君沉醉又何妨，只怕酒醒时候断人肠。
临江仙·饮散离亭西去::徐昌图::饮散离亭西去，浮生长恨飘蓬。回头烟柳渐重重。淡云孤雁远，寒日暮天红。今夜画船何处？潮平淮月朦胧。酒醒人静奈愁浓。残灯孤枕梦，轻浪五更风。
汴河怀古二首::皮日休::万艘龙舸绿丝间，载到扬州尽不还。应是天教开汴水，一千余里地无山。尽道隋亡为此河，至今千里赖通波。若无水殿龙舟事，共禹论功不较多。
终南::佚名::终南何有？有条有梅。君子至止，锦衣狐裘。颜如渥丹，其君也哉！终南何有？有纪有堂。君子至止，黻衣绣裳。佩玉将将，寿考不忘！
七律·人民解放军占领南京::毛泽东::钟山风雨起苍黄，百万雄师过大江。虎踞龙盘今胜昔，天翻地覆慨而慷。宜将剩勇追穷寇，不可沽名学霸王。天若有情天亦老，人间正道是沧桑。
车遥遥篇::范成大::车遥遥，马憧憧。君游东山东复东，安得奋飞逐西风。愿我如星君如月，夜夜流光相皎洁。月暂晦，星常明。留明待月复，三五共盈盈。
春思::方岳::春风多可太忙生，长共花边柳外行。与燕作泥蜂酿蜜，才吹小雨又须晴。
大德歌·冬景::关汉卿::雪粉华，舞梨花，再不见烟村四五家。密洒堪图画，看疏林噪晚鸦。黄芦掩映清江下，斜缆着钓鱼艖。
二翁登泰山::佚名::昔有二翁，同邑(里）而居。甲翁之妻子去乡，唯叟一人而已。一日，叟携酒至乙翁第，二人对酌，不亦乐乎！乙翁曰：“向吾远游冀﹑雍，然（但）未尝登泰山，君有意同行乎？”甲翁曰：“是山余亦未登，然老矣，恐力不胜。”乙翁曰：“差矣，汝之言！曩者愚公年且九十而移山，今吾辈方逾六旬，何老之有！”甲翁曰：“甚善！”翌日，二翁偕往，越钱塘，绝长江，而至泰阴。夜宿，凌晨上山。乙翁欲扶之，甲翁曰：“吾力尚可，无需相扶。”自日出至薄暮，已至半山矣。
长干行·君家何处住::崔颢::君家何处住，妾住在横塘。停船暂借问，或恐是同乡。
玉台体::权德舆::昨夜裙带解，今朝蟢子飞。铅华不可弃，莫是藁砧归。
渡易水::陈子龙::并刀昨夜匣中鸣，燕赵悲歌最不平；易水潺湲云草碧，可怜无处送荆卿！
临江仙·未遇行藏谁肯信::侯蒙::未遇行藏谁肯信，如今方表名踪。无端良匠画形容。当风轻借力，一举入高空。才得吹嘘身渐稳，只疑远赴蟾宫。雨馀时候夕阳红。几人平地上，看我碧霄中。
浪淘沙·一叶忽惊秋::贺铸::一叶忽惊秋。分付东流。殷勤为过白苹洲。洲上小楼帘半卷，应认归舟。回首恋朋游。迹去心留。歌尘萧散梦云收。惟有尊前曾见月，相伴人愁。
破阵子::晏殊::湖上西风斜日，荷花落尽红英。金菊满丛珠颗细，海燕辞巢翅羽轻。年年岁岁情。美酒一杯新熟，高歌数阕堪听。不向尊前同一醉，可奈光阴似水声。迢迢去未停。
听颖师弹琴::韩愈::昵昵儿女语，恩怨相尔汝。划然变轩昂，勇士赴敌场。浮云柳絮无根蒂，天地阔远随飞扬。喧啾百鸟群，忽见孤凤皇。(凤皇一作凤凰）跻攀分寸不可上，失势一落千丈强。嗟余有两耳，未省听丝篁。自闻颖师弹，起坐在一旁。推手遽止之，湿衣泪滂滂。颖乎尔诚能，无以冰炭置我肠！
武威送刘判官赴碛西行军::岑参::火山五月行人少，看君马去疾如鸟。都护行营太白西，角声一动胡天晓。
折杨柳::李白::垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。
小雅·伐木::佚名::伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。相彼鸟矣，犹求友声。矧伊人矣，不求友生？神之听之，终和且平。伐木许许，酾酒有藇！既有肥羜，以速诸父。宁适不来，微我弗顾。於粲洒扫，陈馈八簋。既有肥牡，以速诸舅。宁适不来，微我有咎。伐木于阪，酾酒有衍。笾豆有践，兄弟无远。民之失德，乾餱以愆。有酒湑我，无酒酤我。坎坎鼓我，蹲蹲舞我。迨我暇矣，饮此湑矣。
国风·秦风·晨风::佚名::鴥彼晨风，郁彼北林。未见君子，忧心钦钦。如何如何，忘我实多！山有苞栎，隰有六驳。未见君子，忧心靡乐。如何如何，忘我实多！山有苞棣，隰有树檖。未见君子，忧心如醉。如何如何，忘我实多！
心术::苏洵::为将之道，当先治心。泰山崩于前而色不变，麋鹿兴于左而目不瞬，然后可以制利害，可以待敌。凡兵上义；不义，虽利勿动。非一动之为利害，而他日将有所不可措手足也。夫惟义可以怒士，士以义怒，可与百战。凡战之道，未战养其财，将战养其力，既战养其气，既胜养其心。谨烽燧，严斥堠，使耕者无所顾忌，所以养其财；丰犒而优游之，所以养其力；小胜益急，小挫益厉，所以养其气；用人不尽其所欲为，所以养其心。故士常蓄其怒、怀其欲而不尽。怒不尽则有馀勇，欲不尽则有馀贪。故虽并天下，而士不厌兵，此黄帝之所以七十战而兵不殆也。不养其心，一战而胜，不可用矣。凡将欲智而严，凡士欲愚。智则不可测，严则不可犯，故士皆委己而听命，夫安得不愚？夫惟士愚，而后可与之皆死。凡兵之动，知敌之主，知敌之将，而后可以动于险。邓艾缒兵于蜀中，非刘禅之庸，则百万之师可以坐缚，彼固有所侮而动也。故古之贤将，能以兵尝敌，而又以敌自尝，故去就可以决。凡主将之道，知理而后可以举兵，知势而后可以加兵，知节而后可以用兵。知理则不屈，知势则不沮，知节则不穷。见小利不动，见小患不避，小利小患，不足以辱吾技也，夫然后有以支大利大患。夫惟养技而自爱者，无敌于天下。故一忍可以支百勇，一静可以制百动。兵有长短，敌我一也。敢问：“吾之所长，吾出而用之，彼将不与吾校；吾之所短，吾蔽而置之，彼将强与吾角，奈何？”曰：“吾之所短，吾抗而暴之，使之疑而却；吾之所长，吾阴而养之，使之狎而堕其中。此用长短之术也。”善用兵者，使之无所顾，有所恃。无所顾，则知死之不足惜；有所恃，则知不至于必败。尺箠当猛虎，奋呼而操击；徒手遇蜥蜴，变色而却步，人之情也。知此者，可以将矣。袒裼而案剑，则乌获不敢逼；冠胄衣甲，据兵而寝，则童子弯弓杀之矣。故善用兵者以形固。夫能以形固，则力有馀矣。
读书有所见作::萧抡谓::人心如良苗，得养乃滋长；苗以泉水灌，心以理义养。一日不读书，胸臆无佳想。一月不读书，耳目失精爽。
采桑子·花前失却游春侣::冯延巳::花前失却游春侣，独自寻芳。满目悲凉。纵有笙歌亦断肠。林间戏蝶帘间燕，各自双双。忍②更思量，绿树青苔半夕阳。
咏牡丹::王溥::枣花至小能成实，桑叶虽柔解吐丝。堪笑牡丹如斗大，不成一事又空枝。
秋雁::揭傒斯::寒向江南暖，饥向江南饱。莫道江南恶，须道江南好。
南乡子·秋暮村居::纳兰性德::红叶满寒溪，一路空山万木齐。试上小楼极目望，高低。一片烟笼十里陂。吠犬杂鸣鸡，灯火荧荧归路迷。乍逐横山时近远，东西。家在寒林独掩扉。
绝句·人生无百岁::刘基::人生无百岁，百岁复如何？古来英雄士，各已归山河。
鹊桥仙·一竿风月::陆游::一竿风月，一蓑烟雨，家在钓台西住。卖鱼生怕近城门，况肯到红尘深处？潮生理棹，潮平系缆，潮落浩歌归去。时人错把比严光，我自是无名渔父。
江城子·墨云拖雨过西楼::苏轼::墨云拖雨过西楼。水东流。晚烟收。柳外残阳，回照动帘钩。今夜巫山真个好，花未落，酒新篘。美人微笑转星眸。月花羞。捧金瓯。歌扇萦风，吹散一春愁。试问江南诸伴侣，谁似我，醉扬州。
浣溪沙·咏橘::苏轼::菊暗荷枯一夜霜。新苞绿叶照林光。竹篱茅舍出青黄。香雾噀人惊半破，清泉流齿怯初尝。吴姬三日手犹香。
长沙过贾谊宅::刘长卿::三年谪宦此栖迟，万古惟留楚客悲。秋草独寻人去后，寒林空见日斜时。汉文有道恩犹薄，湘水无情吊岂知。寂寂江山摇落处，怜君何事到天涯。
重送裴郎中贬吉州::刘长卿::猿啼客散暮江头，人自伤心水自流。同作逐臣君更远，青山万里一孤舟。
初夏即事::王安石::石梁茅屋有弯碕，流水溅溅度两陂。晴日暖风生麦气，绿阴幽草胜花时。
巫山一段云·古庙依青嶂::李珣::古庙依青嶂，行宫枕碧流。水声山色锁妆楼。往事思悠悠。云雨朝还暮，烟花春复秋。啼猿何必近孤舟。行客自多愁。
春日::汪藻::一春略无十日晴，处处浮云将雨行。野田春水碧于镜，人影渡傍鸥不惊。桃花嫣然出篱笑，似开未开最有情。茅茨烟暝客衣湿，破梦午鸡啼一声。
夜坐::张耒::庭户无人秋月明，夜霜欲落气先清。梧桐真不甘衰谢，数叶迎风尚有声。
踏莎行·春暮::寇准::春色将阑，莺声渐老，红英落尽青梅小。画堂人静雨蒙蒙，屏山半掩余香袅。密约沉沉，离情杳杳，菱花尘满慵将照。倚楼无语欲销魂，长空黯淡连芳草。
南轩松::李白::南轩有孤松，柯叶自绵幂。清风无闲时，潇洒终日夕。阴生古苔绿，色染秋烟碧。何当凌云霄，直上数千尺。
沧浪歌::佚名::沧浪之水清兮，可以濯我缨；沧浪之水浊兮，可以濯我足。
春夜别友人二首·其一::陈子昂::银烛吐青烟，金樽对绮筵。离堂思琴瑟，别路绕山川。明月隐高树，长河没晓天。悠悠洛阳道，此会在何年。
咏牡丹::王溥::枣花至小能成实，桑叶虽柔解吐丝。堪笑牡丹如斗大，不成一事又空枝。
落花::宋祁::坠素翻红各自伤，青楼烟雨忍相忘。将飞更作回风舞，已落犹成半面妆。沧海客归珠有泪，章台人去骨遗香。可能无意传双蝶，尽付芳心与蜜房。
点绛唇·醉漾轻舟::秦观::醉漾轻舟，信流引到花深处。尘缘相误，无计花间住。烟水茫茫，千里斜阳暮。山无数，乱红如雨。不记来时路。
春晓::李中::残烛犹存月尚明，几家帏幌梦魂惊。星河渐没行人动，历历林梢百舌声。
幼女词::施肩吾::幼女才六岁，未知巧与拙。向夜在堂前，学人拜新月。
武侯庙::杜甫::遗庙丹青落，空山草木长。犹闻辞后主，不复卧南阳。
梁甫吟::李白::长啸梁甫吟，何时见阳春？君不见，朝歌屠叟辞棘津，八十西来钓渭滨。宁羞白发照清水，逢时壮气思经纶。广张三千六百钓，风期暗与文王亲。大贤虎变愚不测，当年颇似寻常人。君不见，高阳酒徒起草中，长揖山东隆准公。入门不拜逞雄辩，两女辍洗来趋风。东下齐城七十二，指挥楚汉如旋蓬。狂客落魄尚如此，何况壮士当群雄！我欲攀龙见明主，雷公砰訇震天鼓。帝旁投壶多玉女，三时大笑开电光，倏烁晦冥起风雨。阊阖九门不可通，以额扣关阍者怒。白日不照我精诚，杞国无事忧天倾。猰貐磨牙竞人肉，驺虞不折生草茎。手接飞猱搏雕虎，侧足焦原未言苦。智者可卷愚者豪，世人见我轻鸿毛。力排南山三壮士，齐相杀之费二桃。吴楚弄兵无剧孟，亚夫咍尔为徒劳。梁甫吟，声正悲。张公两龙剑，神物合有时。风云感会起屠钓，大人臲屼当安之。
送人之军::贺知章::常经绝脉塞，复见断肠流。送子成今别，令人起昔愁。陇云晴半雨，边草夏先秋。万里长城寄，无贻汉国忧。
春江晚景::张九龄::江林多秀发，云日复相鲜。征路那逢此，春心益渺然。兴来只自得，佳处莫能传。薄暮津亭下，余花满客船。
春光好·蘋叶软::和凝::蘋叶软，杏花明，画船轻。双浴鸳鸯出绿汀，棹歌声。春水无风无浪，春天半雨半晴。红粉相随南浦晚，几含情。
塞上听吹笛::高适::雪净胡天牧马还，月明羌笛戍楼间。借问梅花何处落，风吹一夜满关山。
论诗三十首·其四::元好问::一语天然万古新，豪华落尽见真淳。南窗白日羲皇上，未害渊明是晋人。
阮郎归·南园春半踏青时::欧阳修::南园春半踏青时，风和闻马嘶。青梅如豆柳如眉，日长蝴蝶飞。花露重，草烟低，人家帘幕垂。秋千慵困解罗衣，画堂双燕归。
贺圣朝·留别::叶清臣::满斟绿醑留君住。莫匆匆归去。三分春色二分愁，更一分风雨。花开花谢、都来几许。且高歌休诉。不知来岁牡丹时，再相逢何处。
竹枝词九首::刘禹锡::白帝城头春草生，白盐山下蜀江清。南人上来歌一曲，北人莫上动乡情。山桃红花满上头，蜀江春水拍山流。花红易衰似郎意，水流无限似侬愁。江上朱楼新雨晴，瀼西春水縠文生。桥东桥西好杨柳，人来人去唱歌行。日出三竿春雾消，江头蜀客驻兰桡。凭寄狂夫书一纸，信在成都万里桥。两岸山花似雪开，家家春酒满银杯。昭君坊中多女伴，永安宫外踏青来。城西门前滟滪堆，年年波浪不能摧。懊恼人心不如石，少时东去复西来。瞿塘嘈嘈十二滩，此中道路古来难。长恨人心不如水，等闲平地起波澜。巫峡苍苍烟雨时，清猿啼在最高枝。个里愁人肠自断，由来不是此声悲。山上层层桃李花，云间烟火是人家。银钏金钗来负水，长刀短笠去烧畲。
省试湘灵鼓瑟::钱起::善鼓云和瑟，常闻帝子灵。冯夷空自舞，楚客不堪听。苦调凄金石，清音入杳冥。苍梧来怨慕，白芷动芳馨。流水传潇浦，悲风过洞庭。曲终人不见，江上数峰青。
咏怀古迹五首·其一::杜甫::支离东北风尘际，漂泊西南天地间。三峡楼台淹日月，五溪衣服共云山。羯胡事主终无赖，词客哀时且未还。庾信平生最萧瑟，暮年诗赋动江关。
望岳三首·其二::杜甫::西岳崚嶒竦处尊，诸峰罗立似儿孙。安得仙人九节杖，拄到玉女洗头盆。车箱入谷无归路，箭栝通天有一门。稍待秋风凉冷后，高寻白帝问真源。
春思::皇甫冉::莺啼燕语报新年，马邑龙堆路几千。家住层城临汉苑，心随明月到胡天。机中锦字论长恨，楼上花枝笑独眠。为问元戎窦车骑，何时返旆勒燕然。
园有桃::佚名::园有桃，其实之肴。心之忧矣，我歌且谣。不知我者，谓我士也骄。彼人是哉，子曰何其？心之忧矣，其谁知之？其谁知之，盖亦勿思！园有棘，其实之食。心之忧矣，聊以行国。不知我者，谓我士也罔极。彼人是哉，子曰何其？心之忧矣，其谁知之？其谁知之，盖亦勿思！
纪辽东二首::杨广::辽东海北翦长鲸，风云万里清。方当销锋散马牛，旋师宴镐京。前歌后舞振军威，饮至解戎衣。判不徒行万里去，空道五原归。秉旄仗节定辽东，俘馘变夷风。清歌凯捷九都水，归宴洛阳宫。策功行赏不淹留，全军藉智谋。讵似南宫复道上，先封雍齿侯。
金明池·咏寒柳::柳如是::有怅寒潮，无情残照，正是萧萧南浦。更吹起，霜条孤影，还记得，旧时飞絮。况晚来，烟浪斜阳，见行客，特地瘦腰如舞。总一种凄凉，十分憔悴，尚有燕台佳句。春日酿成秋日雨。念畴昔风流，暗伤如许。纵饶有，绕堤画舸，冷落尽，水云犹故。忆从前，一点东风，几隔着重帘，眉儿愁苦。待约个梅魂，黄昏月淡，与伊深怜低语。
望江南·天上月::佚名::天上月，遥望似一团银。夜久更阑风渐紧。与奴吹散月边云。照见负心人。
渔家傲·五月榴花妖艳烘::欧阳修::五月榴花妖艳烘。绿杨带雨垂垂重。五色新丝缠角粽。金盘送。生绡画扇盘双凤。正是浴兰时节动。菖蒲酒美清尊共。叶里黄鹂时一弄。犹瞢忪。等闲惊破纱窗梦。
咸阳值雨::温庭筠::咸阳桥上雨如悬，万点空濛隔钓船。还似洞庭春水色，晓云将入岳阳天。
出塞词::马戴::金带连环束战袍，马头冲雪度临洮。卷旗夜劫单于帐，乱斫胡兵缺宝刀。
云阳馆与韩绅宿别::司空曙::故人江海别，几度隔山川。乍见翻疑梦，相悲各问年。孤灯寒照雨，深竹暗浮烟。更有明朝恨，离杯惜共传。
丽人行::杜甫::三月三日天气新，长安水边多丽人。态浓意远淑且真，肌理细腻骨肉匀。绣罗衣裳照暮春，蹙金孔雀银麒麟。头上何所有？翠微盍叶垂鬓唇。背后何所见？珠压腰衱稳称身。就中云幕椒房亲，赐名大国虢与秦。紫驼之峰出翠釜，水精之盘行素鳞。犀箸厌饫久未下，鸾刀缕切空纷纶。黄门飞鞚不动尘，御厨络绎送八珍。箫鼓哀吟感鬼神，宾从杂遝实要津。后来鞍马何逡巡，当轩下马入锦茵。杨花雪落覆白苹，青鸟飞去衔红巾。炙手可热势绝伦，慎莫近前丞相嗔！
国风·鄘风·柏舟::佚名::泛彼柏舟，在彼中河。髧彼两髦，实维我仪。之死矢靡它。母也天只！不谅人只！泛彼柏舟，在彼河侧。髧彼两髦，实维我特。之死矢靡慝。母也天只！不谅人只！
臧僖伯谏观鱼::左丘明::春，公将如棠观鱼者。臧僖伯谏曰：“凡物不足以讲大事，其材不足以备器用，则君不举焉。君将纳民于轨物者也。故讲事以度轨量，谓之‘轨’；取材以章物采，谓之‘物’。不轨不物，谓之乱政。乱政亟行，所以败也。故春蒐、夏苗、秋狝、冬狩，皆于农隙以讲事也。三年而治兵，入而振旅，归而饮至，以数军实。昭文章，明贵贱，辨等列，顺少长，习威仪也。鸟兽之肉不登于俎，皮革、齿牙、骨角、毛羽不登于器，则君不射，古之制也。若夫山林川泽之实，器用之资，皂隶之事，官司之守，非君所及也。”公曰：“吾将略地焉。”遂往，陈鱼而观之。僖伯称疾不从。书曰：“公矢鱼与棠。”非礼也，且言远地也。
赠梁任父母同年 / 题梁任父同年::黄遵宪::寸寸山河寸寸金，侉离分裂力谁任。杜鹃再拜忧天泪，精卫无穷填海心。
咏芭蕉::郑燮::芭蕉叶叶为多情，一叶才舒一叶生。自是相思抽不尽，却教风雨怨秋声。
东溪::梅尧臣::行到东溪看水时，坐临孤屿发船迟。野凫眠岸有闲意，老树着花无丑枝。短短蒲茸齐似剪，平平沙石净于筛。情虽不厌住不得，薄暮归来车马疲。
玉楼春·红酥肯放琼苞碎::李清照::红酥肯放琼苞碎。探著南枝开遍未。不知酝藉几多香，但见包藏无限意。道人憔悴春窗底。闷损阑干愁不倚。要来小酌便来休，未必明朝风不起。
虞美人·寄公度::舒亶::芙蓉落尽天涵水，日暮沧波起。背飞双燕贴云寒，独向小楼东畔、倚阑看。浮生只合尊前老，雪满长安道。故人早晚上高台，赠我江南春色、一枝梅。
采桑子·轻舟短棹西湖好::欧阳修::轻舟短棹西湖好，绿水逶迤，芳草长堤，隐隐笙歌处处随。无风水面琉璃滑，不觉船移，微动涟漪，惊起沙禽掠岸飞。
韩冬郎即席为诗相送一座尽惊他日余方追吟连宵侍坐裴回久之句有老成之风因成二绝寄酬兼呈畏之员外·其一::李商隐::十岁裁诗走马成，冷灰残烛动离情。桐花万里丹山路，雏凤清于老凤声。剑栈风樯各苦辛，别时冰雪到时春。为凭何逊休联句，瘦尽东阳姓沈人。
听张立本女吟::高适::危冠广袖楚宫妆，独步闲庭逐夜凉。自把玉钗敲砌竹，清歌一曲月如霜。
寻南溪常山道人隐居 / 寻南溪常道士::刘长卿::一路经行处，莓苔见履痕。白云依静渚，春草闭闲门。过雨看松色，随山到水源。溪花与禅意，相对亦忘言。
凤凰台上忆吹箫·寸寸微云::贺双卿::寸寸微云，丝丝残照，有无明灭难消。正断魂魂断，闪闪摇摇。望望山山水水，人去去，隐隐迢迢。从今后，酸酸楚楚，只似今宵。青遥。问天不应，看小小双卿，袅袅无聊。更见谁谁见，谁痛花娇？谁望欢欢喜喜，偷素粉，写写描描？谁还管，生生世世，夜夜朝朝。
黄冈竹楼记::王禹偁::黄冈之地多竹，大者如椽。竹工破之，刳去其节，用代陶瓦。比屋皆然，以其价廉而工省也。子城西北隅，雉堞圮毁，蓁莽荒秽，因作小楼二间，与月波楼通。远吞山光，平挹江濑，幽阒辽夐，不可具状。夏宜急雨，有瀑布声；冬宜密雪，有碎玉声。宜鼓琴，琴调虚畅；宜咏诗，诗韵清绝；宜围棋，子声丁丁然；宜投壶，矢声铮铮然；皆竹楼之所助也。公退之暇，被鹤氅衣，戴华阳巾，手执《周易》一卷，焚香默坐，消遣世虑。江山之外，第见风帆沙鸟，烟云竹树而已。待其酒力醒，茶烟歇，送夕阳，迎素月，亦谪居之胜概也。彼齐云、落星，高则高矣；井干、丽谯，华则华矣；止于贮妓女，藏歌舞，非骚人之事，吾所不取。吾闻竹工云：“竹之为瓦，仅十稔；若重覆之，得二十稔。”噫！吾以至道乙未岁，自翰林出滁上，丙申，移广陵；丁酉又入西掖；戊戌岁除日，新旧岁之交，即除夕。有齐安之命；己亥闰三月到郡。四年之间，奔走不暇；未知明年又在何处，岂惧竹楼之易朽乎！幸后之人与我同志，嗣而葺之，庶斯楼之不朽也！咸平二年八月十五日记。
寒食上冢::杨万里::迳直夫何细！桥危可免扶？远山枫外淡，破屋麦边孤。宿草春风又，新阡去岁无。梨花自寒食，进节只愁余。
满江红·汉水东流::辛弃疾::汉水东流，都洗尽，髭胡膏血。人尽说，君家飞将，旧时英烈。破敌金城雷过耳，谈兵玉帐冰生颊。想王郎，结发赋从戎，传遗业。腰间剑，聊弹铗。尊中酒，堪为别。况故人新拥，汉坛旌节。马革裹尸当自誓，蛾眉伐性休重说。但从今，记取楚楼风，庾台月。
沁园春·灵山斋庵赋时筑偃湖未成::辛弃疾::叠嶂西驰，万马回旋，众山欲东。正惊湍直下，跳珠倒溅；小桥横截，缺月初弓。老合投闲，天教多事，检校长身十万松。吾庐小，在龙蛇影外，风雨声中。争先见面重重，看爽气朝来三数峰。似谢家子弟，衣冠磊落；相如庭户，车骑雍容。我觉其间，雄深雅健，如对文章太史公。新堤路，问偃湖何日，烟水蒙蒙？
汉宫春·立春日::辛弃疾::春已归来，看美人头上，袅袅春幡。无端风雨，未肯收尽余寒。年时燕子，料今宵梦到西园。浑未辨，黄柑荐酒，更传青韭堆盘？却笑东风，从此便薰梅染柳，更没些闲。闲时又来镜里，转变朱颜。清愁不断，问何人会解连环？生怕见花开花落，朝来塞雁先还。
临江仙·樱桃落尽春归去::李煜::樱桃落尽春归去，蝶翻金粉双飞。子规啼月小楼西，玉钩罗幕，惆怅暮烟垂。别巷寂寥人散后，望残烟草低迷。炉香闲袅凤凰儿，空持罗带，回首恨依依。
题红叶::宣宗宫人::流水何太急，深宫尽日闲。殷勤谢红叶，好去到人间。
江南::罗隐::玉树歌声泽国春，累累辎重忆亡陈。垂衣端拱浑闲事，忍把江山乞与人。
远师::白居易::东宫白庶子，南寺远禅师。何处遥相见，心无一事时。
江楼夕望招客::白居易::海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼消暑否？比君茅舍较清凉。
晚春二首·其二::韩愈::谁收春色将归去，慢绿妖红半不存。榆荚只能随柳絮，等闲撩乱走空园。
八月十五夜月二首::杜甫::满月飞明镜，归心折大刀。转蓬行地远，攀桂仰天高。水路疑霜雪，林栖见羽毛。此时瞻白兔，直欲数秋毫。稍下巫山峡，犹衔白帝城。气沈全浦暗，轮仄半楼明。刁斗皆催晓，蟾蜍且自倾。张弓倚残魄，不独汉家营。
自洛之越::孟浩然::遑遑三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。
望蓟门::祖咏::燕台一望客心惊，笳鼓喧喧汉将营。万里寒光生积雪，三边曙色动危旌。沙场烽火侵胡月，海畔云山拥蓟城。少小虽非投笔吏，论功还欲请长缨。
谢赐珍珠::江采萍::桂叶双眉久不描，残妆和泪污红绡。长门尽日无梳洗，何必珍珠慰寂寥。
国风·鄘风·墙有茨::佚名::墙有茨，不可扫也。中冓之言，不可道也。所可道也，言之丑也。墙有茨，不可襄也。中冓之言，不可详也。所可详也，言之长也。墙有茨，不可束也。中冓之言，不可读也。所可读也，言之辱也。
梅花绝句·其二::陆游::幽谷那堪更北枝，年年自分着花迟。高标逸韵君知否，正是层冰积雪时。
南乡子·为亡妇题照::纳兰性德::泪咽却无声，只向从前悔薄情。凭仗丹青重省识，盈盈，一片伤心画不成。别语忒分明，午夜鹣鹣梦早醒。卿自早醒侬自梦，更更，泣尽风檐夜雨铃。
念奴娇·登建康赏心亭呈史致道留守::辛弃疾::我来吊古，上危楼、赢得闲愁千斛。虎踞龙蟠何处是，只有兴亡满目。柳外斜阳，水边归鸟，陇上吹乔木。片帆西去，一声谁喷霜竹。却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿。江头风怒，朝来波浪翻屋。
水调歌头·秋色渐将晚::叶梦得::秋色渐将晚，霜信报黄花。小窗低户深映，微路绕欹斜。为问山翁何事，坐看流年轻度，拚却鬓双华。徙倚望沧海，天净水明霞。念平昔，空飘荡，遍天涯。归来三径重扫，松竹本吾家。却恨悲风时起，冉冉云间新雁，边马怨胡笳。谁似东山老，谈笑静胡沙。
蝶恋花·蝶懒莺慵春过半::苏轼::蝶懒莺慵春过半。花落狂风，小院残红满。午醉未醒红日晚，黄昏帘幕无人卷。云鬓鬅松眉黛浅。总是愁媒，欲诉谁消遣。未信此情难系绊，杨花犹有东风管。
酬问师::刘商::虚空无处所，仿佛似琉璃。诗境何人到，禅心又过诗。
从军行二首::王昌龄::向夕临大荒，朔风轸归虑。平沙万里馀，飞鸟宿何处。虏骑猎长原，翩翩傍河去。边声摇白草，海气生黄雾。百战苦风尘，十年履霜露。虽投定远笔，未坐将军树。早知行路难，悔不理章句。秋草马蹄轻，角弓持弦急。去为龙城战，正值胡兵袭。军气横大荒，战酣日将入。长风金鼓动，白露铁衣湿。四起愁边声，南庭时伫立。断蓬孤自转，寒雁飞相及。万里云沙涨，平原冰霰涩。惟闻汉使还，独向刀环泣。
君子阳阳::佚名::君子阳阳，左执簧，右招我由房，其乐只且！君子陶陶，左执翿，右招我由敖，其乐只且！
七夕::杨朴::未会牵牛意若何，须邀织女弄金梭。年年乞与人间巧，不道人间巧已多。
愚溪诗序::柳宗元::灌水之阳有溪焉，东流入于潇水。或曰：冉氏尝居也，故姓是溪为冉溪。或曰：可以染也，名之以其能，故谓之染溪。予以愚触罪，谪潇水上。爱是溪，入二三里，得其尤绝者家焉。古有愚公谷，今予家是溪，而名莫能定，士之居者，犹龂龂然，不可以不更也，故更之为愚溪。愚溪之上，买小丘，为愚丘。自愚丘东北行六十步，得泉焉，又买居之，为愚泉。愚泉凡六穴，皆出山下平地，盖上出也。合流屈曲而南，为愚沟。遂负土累石，塞其隘，为愚池。愚池之东为愚堂。其南为愚亭。池之中为愚岛。嘉木异石错置，皆山水之奇者，以予故，咸以愚辱焉。夫水，智者乐也。今是溪独见辱于愚，何哉？盖其流甚下，不可以溉灌。又峻急多坻石，大舟不可入也。幽邃浅狭，蛟龙不屑，不能兴云雨，无以利世，而适类于予，然则虽辱而愚之，可也。宁武子“邦无道则愚”，智而为愚者也；颜子“终日不违如愚”，睿而为愚者也。皆不得为真愚。今予遭有道而违于理，悖于事，故凡为愚者，莫我若也。夫然，则天下莫能争是溪，予得专而名焉。溪虽莫利于世，而善鉴万类，清莹秀澈，锵鸣金石，能使愚者喜笑眷慕，乐而不能去也。予虽不合于俗，亦颇以文墨自慰，漱涤万物，牢笼百态，而无所避之。以愚辞歌愚溪，则茫然而不违，昏然而同归，超鸿蒙，混希夷，寂寥而莫我知也。于是作《八愚诗》，纪于溪石上。
四块玉·别情::关汉卿::自送别，心难舍，一点相思几时绝？凭阑袖拂杨花雪。溪又斜，山又遮，人去也！
咏史::龚自珍::金粉东南十五州，万重恩怨属名流。牢盆狎客操全算，团扇才人踞上游。避席畏闻文字狱，著书都为稻粱谋。田横五百人安在，难道归来尽列侯？
眼儿媚·迟迟春日弄轻柔::朱淑真::迟迟春日弄轻柔，花径暗香流。清明过了，不堪回首，云锁朱楼。午窗睡起莺声巧，何处唤春愁？绿杨影里，海棠亭畔，红杏梢头。
江城子·江景::苏轼::湖上与张先同赋，时闻弹筝凤凰山下雨初晴，水风清，晚霞明。一朵芙蕖，开过尚盈盈。何处飞来双白鹭，如有意，慕娉婷。忽闻江上弄哀筝，苦含情，遣谁听！烟敛云收，依约是湘灵。欲待曲终寻问取，人不见，数峰青。
蝶恋花·越女采莲秋水畔::欧阳修::越女采莲秋水畔。窄袖轻罗，暗露双金钏。照影摘花花似面。芳心只共丝争乱。鸂鶒滩头风浪晚。雾重烟轻，不见来时伴。隐隐歌声归棹远。离愁引著江南岸。
蝶恋花·凤栖梧::柳永::蜀锦地衣丝步障。屈曲回廊，静夜闲寻访。玉砌雕阑新月上。朱扉半掩人相望。旋暖熏炉温斗帐。玉树琼枝，迤逦相偎傍。酒力渐浓春思荡。鸳鸯绣被翻红浪。
雪梅香·景萧索::柳永::景萧索，危楼独立面晴空。动悲秋情绪，当时宋玉应同。渔市孤烟袅寒碧，水村残叶舞愁红。楚天阔，浪浸斜阳，千里溶溶。临风。想佳丽，别后愁颜，镇敛眉峰。可惜当年，顿乖雨迹云踪。雅态妍姿正欢洽，落花流水忽西东。无憀恨、相思意，尽分付征鸿。
明月皎夜光::佚名::明月皎夜光，促织鸣东壁。玉衡指孟冬，众星何历历。白露沾野草，时节忽复易。秋蝉鸣树间，玄鸟逝安适。昔我同门友，高举振六翮。不念携手好，弃我如遗迹。南箕北有斗，牵牛不负轭。良无盘石固，虚名复何益？
题扬州禅智寺::杜牧::雨过一蝉噪，飘萧松桂秋。青苔满阶砌，白鸟故迟留。暮霭生深树，斜阳下小楼。谁知竹西路，歌吹是扬州。
国风·王风·兔爰::佚名::有兔爰爰，雉离于罗。我生之初，尚无为；我生之后，逢此百罹。尚寐无吪！有兔爰爰，雉离于罦。我生之初，尚无造；我生之后，逢此百忧。尚寐无觉！有兔爰爰，雉离于罿。我生之初，尚无庸；我生之后，逢此百凶。尚寐无聪！
迎燕::葛天民::咫尺春三月，寻常百姓家。为迎新燕入，不下旧帘遮。翅湿沾微雨，泥香带落花。巢成雏长大，相伴过年华。
夜泊水村::陆游::腰间羽箭久凋零，太息燕然未勒铭。老子犹堪绝大漠，诸君何至泣新亭。一身报国有万死，双鬓向人无再青。记取江湖泊船处，卧闻新雁落寒汀。
早梅::道源::万树寒无色，南枝独有花。香闻流水处，影落野人家。
无俗念·灵虚宫梨花词::丘处机::春游浩荡，是年年、寒食梨花时节。白锦无纹香烂漫，玉树琼葩堆雪。静夜沉沉，浮光霭霭，冷浸溶溶月。人间天上，烂银霞照通彻。浑似姑射真人，天姿灵秀，意气舒高洁。万化参差谁信道，不与群芳同列。浩气清英，仙材卓荦，下土难分别。瑶台归去，洞天方看清绝。
塞下曲·其一::李益::蕃州部落能结束，朝暮驰猎黄河曲。燕歌未断塞鸿飞，牧马群嘶边草绿。
江上::王士祯::吴头楚尾路如何？烟雨秋深暗自波。晚趁寒潮渡江去，满林黄叶雁声多。
清平乐·候蛩凄断::张炎::候蛩凄断，人语西风岸。月落沙平江似练，望尽芦花无雁。暗教愁损兰成，可怜夜夜关情。只有一枝梧叶，不知多少秋声！
江城子·孤山竹阁送述古::苏轼::翠蛾羞黛怯人看。掩霜纨，泪偷弹。且尽一尊，收泪唱《阳关》。漫道帝城天样远，天易见，见君难。画堂新构近孤山。曲栏干，为谁安？飞絮落花，春色属明年。欲棹小舟寻旧事，无处问，水连天。
蝶恋花·画阁归来春又晚::欧阳修::画阁归来春又晚。燕子双飞，柳软桃花浅。细雨满天风满院，愁眉敛尽无人见。独倚阑干心绪乱。芳草芊绵，尚忆江南岸。风月无情人暗换，旧游如梦空肠断。
沧浪亭记::苏舜钦::予以罪废，无所归。扁舟吴中，始僦舍以处。时盛夏蒸燠，土居皆褊狭，不能出气，思得高爽虚辟之地，以舒所怀，不可得也。一日过郡学，东顾草树郁然，崇阜广水，不类乎城中。并水得微径于杂花修竹之间。东趋数百步，有弃地，纵广合五六十寻，三向皆水也。杠之南，其地益阔，旁无民居，左右皆林木相亏蔽。访诸旧老，云钱氏有国，近戚孙承右之池馆也。坳隆胜势，遗意尚存。予爱而徘徊，遂以钱四万得之，构亭北碕，号‘沧浪’焉。前竹后水，水之阳又竹，无穷极。澄川翠干，光影会合于轩户之间，尤与风月为相宜。予时榜小舟，幅巾以往，至则洒然忘其归。觞而浩歌，踞而仰啸，野老不至，鱼鸟共乐。形骸既适则神不烦，观听无邪则道以明；返思向之汩汩荣辱之场，日与锱铢利害相磨戛，隔此真趣，不亦鄙哉！噫！人固动物耳。情横于内而性伏，必外寓于物而后遣。寓久则溺，以为当然；非胜是而易之，则悲而不开。惟仕宦溺人为至深。古之才哲君子，有一失而至于死者多矣，是未知所以自胜之道。予既废而获斯境，安于冲旷，不与众驱，因之复能乎内外失得之原，沃然有得，笑闵万古。尚未能忘其所寓目，用是以为胜焉！
鹅赠鹤::白居易::君因风送入青云，我被人驱向鸭群。雪颈霜毛红网掌，请看何处不如君？
江城子·孤山竹阁送述古::苏轼::翠蛾羞黛怯人看。掩霜纨，泪偷弹。且尽一尊，收泪唱《阳关》。漫道帝城天样远，天易见，见君难。画堂新构近孤山。曲栏干，为谁安？飞絮落花，春色属明年。欲棹小舟寻旧事，无处问，水连天。
沧浪亭记::苏舜钦::予以罪废，无所归。扁舟吴中，始僦舍以处。时盛夏蒸燠，土居皆褊狭，不能出气，思得高爽虚辟之地，以舒所怀，不可得也。一日过郡学，东顾草树郁然，崇阜广水，不类乎城中。并水得微径于杂花修竹之间。东趋数百步，有弃地，纵广合五六十寻，三向皆水也。杠之南，其地益阔，旁无民居，左右皆林木相亏蔽。访诸旧老，云钱氏有国，近戚孙承右之池馆也。坳隆胜势，遗意尚存。予爱而徘徊，遂以钱四万得之，构亭北碕，号‘沧浪’焉。前竹后水，水之阳又竹，无穷极。澄川翠干，光影会合于轩户之间，尤与风月为相宜。予时榜小舟，幅巾以往，至则洒然忘其归。觞而浩歌，踞而仰啸，野老不至，鱼鸟共乐。形骸既适则神不烦，观听无邪则道以明；返思向之汩汩荣辱之场，日与锱铢利害相磨戛，隔此真趣，不亦鄙哉！噫！人固动物耳。情横于内而性伏，必外寓于物而后遣。寓久则溺，以为当然；非胜是而易之，则悲而不开。惟仕宦溺人为至深。古之才哲君子，有一失而至于死者多矣，是未知所以自胜之道。予既废而获斯境，安于冲旷，不与众驱，因之复能乎内外失得之原，沃然有得，笑闵万古。尚未能忘其所寓目，用是以为胜焉！
鹅赠鹤::白居易::君因风送入青云，我被人驱向鸭群。雪颈霜毛红网掌，请看何处不如君？
望木瓜山::李白::早起见日出，暮见栖鸟还。客心自酸楚，况对木瓜山。
右溪记::元结::道州城西百余步，有小溪。南流数十步，合营溪。水抵两岸，悉皆怪石，欹嵌盘曲，不可名状。清流触石，洄悬激注；佳木异竹，垂阴相荫。此溪若在山野之上，则宜逸民退士之所游处；在人间，则可为都邑之胜境，静者之林亭。而置州以来，无人赏爱；徘徊溪上，为之怅然。乃疏凿芜秽，俾为亭宇；植松与桂，兼之香草，以裨形胜。为溪在州右，遂命之曰右溪。刻铭石上，彰示来者。
拟挽歌辞三首::陶渊明::有生必有死，早终非命促。昨暮同为人，今旦在鬼录。魂气散何之，枯形寄空木。娇儿索父啼，良友抚我哭。得失不复知，是非安能觉！千秋万岁后，谁知荣与辱？但恨在世时，饮酒不得足。在昔无酒饮，今但湛空觞。春醪生浮蚁，何时更能尝！肴案盈我前，亲旧哭我旁。欲语口无音，欲视眼无光。昔在高堂寝，今宿荒草乡；一朝出门去，归来夜未央。荒草何茫茫，白杨亦萧萧。严霜九月中，送我出远郊。四面无人居，高坟正嶣峣。马为仰天鸣，风为自萧条。幽室一已闭，千年不复朝。千年不复朝，贤达无奈何。向来相送人，各自还其家。亲戚或余悲，他人亦已歌。死去何所道，托体同山阿。
石碏谏宠州吁::左丘明::卫庄公娶于齐东宫得臣之妹，曰庄姜。美而无子，卫人所为赋《硕人》也。又娶于陈，曰厉妫。生孝伯，蚤死。其娣戴妫生桓公，庄姜以为己子。公子州吁，嬖人之子也。有宠而好兵，公弗禁，庄姜恶之。石碏谏曰：“臣闻爱子，教之以义方，弗纳于邪。骄奢淫佚，所自邪也。四者之来，宠禄过也。将立州吁，乃定之矣；若犹未也，阶之为祸。夫宠而不骄，骄而能降，降而不憾，憾而能眕者，鲜矣。且夫贱妨贵，少陵长，远间亲，新间旧，小加大，淫破义，所谓六逆也。君义，臣行，父慈，子孝，兄爱，弟敬，所谓六顺也。去顺效逆，所以速祸也。君人者，将祸是[通“事”]务去，而速之，无乃不可乎？”弗听。其子厚与州吁游，禁之，不可。桓公立，乃老。
菩萨蛮·朔风吹散三更雪::纳兰性德::朔风吹散三更雪，倩魂犹恋桃花月。梦好莫催醒，由他好处行。无端听画角，枕畔红冰薄。塞马一声嘶，残星拂大旗。
忆秦娥·伤离别::何梦桂::伤离别。江南雁断音书绝。音书绝。两行珠泪，寸肠千结。伤心长记中秋节。今年还似前年月。前年月。那知今夜，月圆人缺。
鹧鸪天·懒向青门学种瓜::陆游::懒向青门学种瓜，只将渔钓送年华。双双新燕飞春岸，片片轻鸥落晚沙。歌缥缈，舻呕哑，酒如清露鲊如花。逢人问道归何处，笑指船儿此是家。
临江仙·浅浅余寒春半::晏几道::浅浅余寒春半，雪消蕙草初长。烟迷柳岸旧池塘。风吹梅蕊闹，雨细杏花香。月堕枝头欢意，从前虚梦高唐，觉来何处放思量。如今不是梦，真个到伊行。
今日良宴会::佚名::今日良宴会，欢乐难具陈。弹筝奋逸响，新声妙入神。令德唱高言，识曲听其真。齐心同所愿，含意俱未申。人生寄一世，奄忽若飙尘。何不策高足，先据要路津。无为守穷贱，坎坷长苦辛。
小池二首::白居易::昼倦前斋热，晚爱小池清。映林馀景没，近水微凉生。坐把蒲葵扇，闲吟三两声。有意不在大，湛湛方丈馀。荷侧泻清露，萍开见游鱼。每一临此坐，忆归青溪居。
山石::韩愈::山石荦确行径微，黄昏到寺蝙蝠飞。升堂坐阶新雨足，芭蕉叶大栀子肥。僧言古壁佛画好，以火来照所见稀。铺床拂席置羹饭，疏粝亦足饱我饥。夜深静卧百虫绝，清月出岭光入扉。天明独去无道路，出入高下穷烟霏。山红涧碧纷烂漫，时见松枥皆十围。当流赤足踏涧石，水声激激风吹衣。人生如此自可乐，岂必局束为人鞿？嗟哉吾党二三子，安得至老不更归。
金陵新亭::李白::金陵风景好，豪士集新亭。举目山河异，偏伤周顗情。四坐楚囚悲，不忧社稷倾。王公何慷慨，千载仰雄名。
宿五松山下荀媪家::李白::我宿五松下，寂寥无所欢。田家秋作苦，邻女夜舂寒。跪进雕胡饭，月光明素盘。令人惭漂母，三谢不能餐。
新晴野望::王维::新晴原野旷，极目无氛垢。郭门临渡头，村树连溪口。白水明田外，碧峰出山后。农月无闲人，倾家事南亩。
落花落::王勃::落花落，落花纷漠漠。绿叶青跗映丹萼，与君裴回上金阁。影拂妆阶玳瑁筵，香飘舞馆茱萸幕。落花飞，燎乱入中帷。落花春正满，春人归不归。落花度，氛氲绕高树。落花春已繁，春人春不顾。绮阁青台静且闲，罗袂红巾复往还。盛年不再得，高枝难重攀。试复旦游落花里，暮宿落花间。与君落花院，台上起双鬟。
长信怨::王昌龄::金井梧桐秋叶黄，珠帘不卷夜来霜。熏笼玉枕无颜色，卧听南宫清漏长。高殿秋砧响夜阑，霜深犹忆御衣寒。银灯青琐裁缝歇，还向金城明主看。奉帚平明金殿开，暂将团扇共徘徊。玉颜不及寒鸦色，犹带昭阳日影来。真成薄命久寻思，梦见君王觉后疑。火照西宫知夜饮，分明复道奉恩时。长信宫中秋月明，昭阳殿下捣衣声。白露堂中细草迹，红罗帐里不胜情。
子虚赋::司马相如::楚使子虚使于齐，王悉发车骑，与使者出田。田罢，子虚过奼乌有先生，亡是公在焉。坐定，乌有先生问曰：“今日田乐乎？”子虚曰：“乐。”“获多乎？”曰：“少。”“然则何乐？”对曰：“仆乐齐王之欲夸仆以车骑之众，而仆对以云梦之事也。”曰：“可得闻乎？”子虚曰：“可。王车驾千乘，选徒万骑，田于海滨。列卒满泽，罘罔弥山，掩兔辚鹿，射麇脚麟。骛于盐浦，割鲜染轮。射中获多，矜而自功。顾谓仆曰：‘楚亦有平原广泽游猎之地饶乐若此者乎？楚王之猎孰与寡人乎？’仆下车对曰：‘臣，楚国之鄙人也，幸得宿卫十有余年，时从出游，游于后园，览于有无，然犹未能遍睹也，又焉足以言其外泽者乎！’齐王曰：‘虽然，略以子之所闻见而言之。’“仆对曰：‘唯唯。臣闻楚有七泽，尝见其一，未睹其余也。臣之所见，盖特其小小耳者，名曰云梦。云梦者，方九百里，其中有山焉。其山则盘纡茀郁，隆崇嵂崒；岑崟参差，日月蔽亏；交错纠纷，上干青云；罢池陂陀，下属江河。其土则丹青赭垩，雌黄白坿，锡碧金银，众色炫耀，照烂龙鳞。其石则赤玉玫瑰，琳瑉琨吾，瑊玏玄厉，碝石碔玞。其东则有蕙圃：衡兰芷若，芎藭昌蒲，茳蓠麋芜，诸柘巴苴。其南则有平原广泽，登降陁靡，案衍坛曼。缘以大江，限以巫山。其高燥则生葴菥苞荔，薛莎青薠。其卑湿则生藏莨蒹葭，东蔷雕胡，莲藕觚卢、菴闾轩于，众物居之，不可胜图。其西则有涌泉清池，激水推移，外发芙蓉菱华，内隐钜石白沙。其中则有神龟蛟鼍，瑇瑁鳖鼋。其北则有阴林：其树楩柟豫章，桂椒木兰，蘖离朱杨，樝梨梬栗，橘柚芬芳；其上则有鹓雏孔鸾，腾远射干；其下则有白虎玄豹，蟃蜒貙犴。‘于是乃使剸诸之伦，手格此兽。楚王乃驾驯驳之驷，乘雕玉之舆。靡鱼须之桡旃，曳明月之珠旗。建干将之雄戟，左乌号之雕弓，右夏服之劲箭。阳子骖乘，纤阿为御，案节未舒，即陵狡兽。蹴蛩蛩，辚距虚，轶野马，轊陶駼，乘遗风，射游骐。倏眒倩浰，雷动猋至，星流霆击。弓不虚发，中必决眦，洞胸达腋，绝乎心系。获若雨兽，揜草蔽地。于是楚王乃弭节俳徊，翱翔容与。览乎阴林，观壮士之暴怒，与猛兽之恐惧。徼郄受诎，殚睹众物之变态。‘于是郑女曼姬，被阿緆，揄紵缟，杂纤罗，垂雾縠。襞积褰绉，郁桡溪谷。衯衯裶裶，扬袘戌削，蜚纤垂髾。扶与猗靡，噏呷萃蔡。下摩兰蕙，上拂羽盖。错翡翠之威蕤，缪绕玉绥。眇眇忽忽，若神仙之仿佛。‘于是乃相与獠于蕙圃，媻珊郣窣，上乎金堤。揜翡翠，射鵕鸃。微矰出，孅缴施。弋白鹄，连鴐鹅。双鸧下，玄鹤加。怠而后发，游于清池。浮文鹢，扬旌栧。张翠帷，建羽盖。罔瑇瑁，钩紫贝。摐金鼓，吹鸣籁。榜人歌，声流喝。水虫骇，波鸿沸。涌泉起，奔扬会。礧石相击，硠硠礚礚，若雷霆之声，闻乎数百里之外。将息獠者，击灵鼓，起烽燧。车按行，骑就队。纚乎淫淫，般乎裔裔。‘于是楚王乃登云阳之台，怕乎无为，澹乎自持，勺药之和，具而后御之。不若大王终日驰骋，曾不下舆，脟割轮焠，自以为娱。臣窃观之，齐殆不如。’于是齐王默然无以应仆也。”乌有先生曰：“是何言之过也！足下不远千里，来贶齐国，王悉发境内之士，而备车骑之众，与使者出畋，乃欲勠力致获，以娱左右，何名为夸哉！问楚地之有无者，愿闻大国之风烈，先生之余论也。今足下不称楚王之德厚，而盛推云梦以为高，奢言淫乐而显侈靡，窃为足下不取也。必若所言，固非楚国之美也。无而言之，是害足下之信也。章君恶、伤私义，二者无一可，而先生行之，必且轻于齐而累于楚矣。且齐东陼钜海，南有琅邪；观乎成山，射乎之罘；浮勃澥，游孟诸；邪与肃慎为邻，右以汤谷为界。秋田乎青丘，彷徨乎海外。吞若云梦者八九于其胸中曾不蒂芥。若乃俶傥瑰伟，异方殊类，珍怪鸟兽，万端鳞崪充牣其中，不可胜记。禹不能名，卨不能计。然在诸侯之位，不敢言游戏之乐，苑囿之大；先生又见客，是以王辞不复，何为无以应哉！”
招魂::屈原::朕幼清以廉洁兮，身服义而未沫。主此盛德兮，牵于俗而芜秽。上无所考此盛德兮，长离殃而愁苦。帝告巫阳曰：“有人在下，我欲辅之。魂魄离散，汝筮予之。”巫阳对曰：“掌梦！上帝其难从；若必筮予之，恐后之谢，不能复用。”巫阳焉乃下招曰：魂兮归来！去君之恒干，何为四方些？舍君之乐处，而离彼不祥些！魂兮归来！东方不可以讬些。长人千仞，惟魂是索些。十日代出，流金铄石些。彼皆习之，魂往必释些。归来兮！不可以讬些。魂兮归来！南方不可以止些。雕题黑齿，得人肉以祀，以其骨为醢些。蝮蛇蓁蓁，封狐千里些。雄虺九首，往来倏忽，吞人以益其心些。归来兮！不可久淫些。魂兮归来！西方之害，流沙千里些。旋入雷渊，爢散而不可止些。幸而得脱，其外旷宇些。赤蚁若象，玄蜂若壶些。五谷不生，丛菅是食些。其土烂人，求水无所得些。彷徉无所倚，广大无所极些。归来兮！恐自遗贼些。魂兮归来！北方不可以止些。增冰峨峨，飞雪千里些。归来兮！不可以久些。魂兮归来！君无上天些。虎豹九关，啄害下人些。一夫九首，拔木九千些。豺狼从目，往来侁侁些。悬人以嬉，投之深渊些。致命于帝，然后得瞑些。归来！往恐危身些。魂兮归来！君无下此幽都些。土伯九约，其角觺觺些。敦脄血拇，逐人伂駓駓些。参目虎首，其身若牛些。此皆甘人，归来！恐自遗灾些。魂兮归来！入修门些。工祝招君，背行先些。秦篝齐缕，郑绵络些。招具该备，永啸呼些。魂兮归来！反故居些。天地四方，多贼奸些。像设君室，静闲安些。高堂邃宇，槛层轩些。层台累榭，临高山些。网户朱缀，刻方连些。冬有穾厦，夏室寒些。川谷径复，流潺湲些。光风转蕙，氾崇兰些。经堂入奥，朱尘筵些。砥室翠翘，挂曲琼些。翡翠珠被，烂齐光些。蒻阿拂壁，罗帱张些。纂组绮缟，结琦璜些。室中之观，多珍怪些。兰膏明烛，华容备些。二八侍宿，射递代些。九侯淑女，多迅众些。盛鬋不同制，实满宫些。容态好比，顺弥代些。弱颜固植，謇其有意些。姱容修态，絚洞房些。蛾眉曼睩，目腾光些。靡颜腻理，遗视矊些。离榭修幕，侍君之闲些。悲帷翠帐，饰高堂些。红壁沙版，玄玉梁些。仰观刻桷，画龙蛇些。坐堂伏槛，临曲池些。芙蓉始发，杂芰荷些。紫茎屏风，文缘波些。文异豹饰，侍陂陁些。轩辌既低，步骑罗些。兰薄户树，琼木篱些。魂兮归来！何远为些？室家遂宗，食多方些。稻粢穱麦，挐黄梁些。大苦醎酸，辛甘行些。肥牛之腱，臑若芳些。和酸若苦，陈吴羹些。胹鳖炮羔，有柘浆些。鹄酸臇凫，煎鸿鸧些。露鸡臛蠵，厉而不爽些。粔籹蜜饵，有餦餭些。瑶浆蜜勺，实羽觞些。挫糟冻饮，酎清凉些。华酌既陈，有琼浆些。归来反故室，敬而无妨些。肴羞未通，女乐罗些。敶钟按鼓，造新歌些。《涉江》《采菱》，发《扬荷》些。美人既醉，朱颜酡些。嬉光眇视，目曾波些。被文服纤，丽而不奇些。长发曼鬋，艳陆离些。二八齐容，起郑舞些。衽若交竿，抚案下些。竽瑟狂会，搷鸣鼓些。宫庭震惊，发::激楚::些。吴歈蔡讴，奏大吕些。士女杂坐，乱而不分些。放敶组缨，班其相纷些。郑卫妖玩，来杂陈些。《激楚》之结，独秀先些。菎蔽象棋，有六簙些。分曹并进，遒相迫些。成枭而牟，呼五白些。晋制犀比，费白日些。铿钟摇簴，揳梓瑟些。娱酒不废，沈日夜些。兰膏明烛，华灯错些。结撰至思，兰芳假些。人有所极，同心赋些。酎饮尽欢，乐先故些。魂兮归来！反故居些。乱曰：献岁发春兮，汨吾南征。菉蘋齐叶兮，白芷生。路贯庐江兮，左长薄。倚沼畦瀛兮，遥望博。青骊结驷兮，齐千乘。悬火延起兮，玄颜烝。步及骤处兮，诱骋先。抑骛若通兮，引车右还。与王趋梦兮，课后先。君王亲发兮，惮青兕。朱明承夜兮，时不可以淹。皋兰被径兮，斯路渐。湛湛江水兮，上有枫。目极千里兮，伤春心。魂兮归来，哀江南！
宫之奇谏假道::左丘明::晋侯复假道于虞以伐虢。宫之奇谏曰：“虢，虞之表也。虢亡，虞必从之。晋不可启，寇不可翫。一之谓甚，其可再乎？谚所谓‘辅车相依，唇亡齿寒’者，其虞、虢之谓也。”公曰：“晋，吾宗也，岂害我哉？”对曰：“大伯、虞仲，大王之昭也。大伯不从，是以不嗣。虢仲、虢叔，王季之穆也，为文王卿士，勋在王室，藏于盟府。将虢是灭，何爱于虞！且虞能亲于桓、庄乎？其爱之也，桓、庄之族何罪？而以为戮，不唯逼乎？亲以宠逼，犹尚害之，况以国乎？”公曰：“吾享祀丰洁，神必据我。”对曰：“臣闻之，鬼神非人实亲，惟德是依。故《周书》曰：‘皇天无亲，惟德是辅。’又曰：‘黍稷非馨，明德惟馨。’又曰：‘民不易物，惟德繄物。’如是，则非德，民不和，神不享矣。神所冯依，将在德矣。若晋取虞，而明德以荐馨香，神其吐之乎？”弗听，许晋使。宫之奇以其族行，曰：“虞不腊矣。在此行也，晋不更举矣。”八月甲午，晋侯围上阳，问于卜偃曰：“吾其济乎？”对曰：“克之。”公曰：“何时？”对曰：“童谣曰：‘丙之晨，龙尾伏辰，均服振振，取虢之旂。鹑之贲贲，天策炖炖，火中成军，虢公其奔。’其九月、十月之交乎！丙子旦，日在尾，月在策，鹑火中，必是时也。”冬，十二月丙子朔，晋灭虢，虢公丑奔京师。师还，馆于虞，遂袭虞，灭之,执虞公.及其大夫井伯，从媵秦穆姬。而修虞祀，且归其职贡于王，故书曰：“晋人执虞公。”罪虞公，言易也。
鹧鸪天·寒日萧萧上琐窗::李清照::寒日萧萧上琐窗，梧桐应恨夜来霜。酒阑更喜团茶苦，梦断偏宜瑞脑香。秋已尽，日犹长，仲宣怀远更凄凉。不如随分尊前醉，莫负东篱菊蕊黄。
杂诗::佚名::近寒食雨草萋萋，著麦苗风柳映堤。等是有家归未得，杜鹃休向耳边啼。
清平乐·风鬟雨鬓::纳兰性德::风鬟雨鬓，偏是来无准。倦倚玉兰看月晕，容易语低香近。软风吹遍窗纱，心期便隔天涯。从此伤春伤别，黄昏只对梨花。
善哉行·其一::曹丕::上山采薇，薄暮苦饥。溪谷多风，霜露沾衣。野雉群雊，猿猴相追。还望故乡，郁何垒垒！高山有崖，林木有枝。忧来无方，人莫之知。人生如寄，多忧何为？今我不乐，岁月如驰。汤汤川流，中有行舟。随波转薄，有似客游。策我良马，被我轻裘。载驰载驱，聊以忘忧。
青春::韩偓::眼意心期卒未休，暗中终拟约秦楼。光阴负我难相遇，情绪牵人不自由。遥夜定嫌香蔽膝，闷时应弄玉搔头。樱桃花谢梨花发，肠断青春两处愁。
月::李商隐::池上与桥边，难忘复可怜。帘开最明夜，簟卷已凉天。流处水花急，吐时云叶鲜。姮娥无粉黛，只是逞婵娟。
瀑布::施肩吾::豁开青冥颠，泻出万丈泉。如裁一条素，白日悬秋天。
喜外弟卢纶见宿::司空曙::静夜四无邻，荒居旧业贫。雨中黄叶树，灯下白头人。以我独沉久，愧君相见频。平生自有分，况是蔡家亲。
喜外弟卢纶见宿::司空曙::静夜四无邻，荒居旧业贫。雨中黄叶树，灯下白头人。以我独沉久，愧君相见频。平生自有分，况是蔡家亲。
潮州韩文公庙碑::苏轼::匹夫而为百世师，一言而为天下法。是皆有以参天地之化，关盛衰之运，其生也有自来，其逝也有所为。故申、吕自岳降，傅说为列星，古今所传，不可诬也。孟子曰：“我善养吾浩然之气。”是气也，寓于寻常之中，而塞乎天地之间。卒然遇之，则王公失其贵，晋、楚失其富，良、平失其智，贲、育失其勇，仪、秦失其辩。是孰使之然哉？其必有不依形而立，不恃力而行，不待生而存，不随死而亡者矣。故在天为星辰，在地为河岳，幽则为鬼神，而明则复为人。此理之常，无足怪者。自东汉以来，道丧文弊，异端并起，历唐贞观、开元之盛，辅以房、杜、姚、宋而不能救。独韩文公起布衣，谈笑而麾之，天下靡然从公，复归于正，盖三百年于此矣。文起八代之衰，而道济天下之溺；忠犯人主之怒，而勇夺三军之帅：此岂非参天地，关盛衰，浩然而独存者乎？盖尝论天人之辨，以谓人无所不至，惟天不容伪。智可以欺王公，不可以欺豚鱼；力可以得天下，不可以得匹夫匹妇之心。故公之精诚，能开衡山之云，而不能回宪宗之惑；能驯鳄鱼之暴，而不能弭皇甫镈、李逢吉之谤；能信于南海之民，庙食百世，而不能使其身一日安于朝廷之上。盖公之所能者天也，其所不能者人也。始潮人未知学，公命进士赵德为之师。自是潮之士，皆笃于文行，延及齐民，至于今，号称易治。信乎孔子之言，“君子学道则爱人，小人学道则易使”也。潮人之事公也，饮食必祭，水旱疾疫，凡有求必祷焉。而庙在刺史公堂之后，民以出入为艰。前太守欲请诸朝作新庙，不果。元佑五年，朝散郎王君涤来守是邦。凡所以养士治民者，一以公为师。民既悦服，则出令曰：“愿新公庙者，听！”民欢趋之，卜地于州城之南七里，期年而庙成。或曰：“公去国万里，而谪于潮，不能一岁而归。没而有知，其不眷恋于潮也，审矣。”轼曰：“不然！公之神在天下者，如水之在地中，无所往而不在也。而潮人独信之深，思之至，焄蒿凄怆，若或见之。譬如凿井得泉，而曰水专在是，岂理也哉？”元丰七年，诏拜公昌黎伯，故榜曰：“昌黎伯韩文公之庙。”潮人请书其事于石，因作诗以遗之，使歌以祀公。其辞曰：“公昔骑龙白云乡，手抉云汉分天章，天孙为织云锦裳。飘然乘风来帝旁，下与浊世扫秕糠。西游咸池略扶桑，草木衣被昭回光。追逐李、杜参翱翔，汗流籍、湜走且僵，灭没倒影不能望。作书抵佛讥君王，要观南海窥衡湘，历舜九嶷吊英、皇。祝融先驱海若藏，约束蛟鳄如驱羊。钧天无人帝悲伤，讴吟下招遣巫阳。犦牲鸡卜羞我觞，於粲荔丹与蕉黄。公不少留我涕滂，翩然被发下大荒。”
女冠子·昨夜夜半::韦庄::昨夜夜半，枕上分明梦见。语多时。依旧桃花面，频低柳叶眉。半羞还半喜，欲去又依依。觉来知是梦，不胜悲。
阮郎归·耒阳道中为张处父推官赋::辛弃疾::山前灯火欲黄昏，山头来去云。鹧鸪声里数家村，潇湘逢故人。挥羽扇，整纶巾，少年鞍马尘。如今憔悴赋招魂，儒冠多误身。
定风波·暮春漫兴::辛弃疾::少日春怀似酒浓，插花走马醉千钟。老去逢春如病酒，唯有，茶瓯香篆小帘栊。卷尽残花风未定，休恨，花开元自要春风。试问春归谁得见？飞燕，来时相遇夕阳中。
清平乐·春风依旧::赵令畤::春风依旧，著意隋堤柳。搓得鹅儿黄欲就，天气清明时候。去年紫陌青门，今宵雨魄云魂。断送一生憔悴，只消几个黄昏？
渔家傲::欧阳修::对酒当歌劳客劝。惜花只惜年华晚。寒艳冷香秋不管。情眷眷。凭栏尽日愁无限。思抱芳期随寒雁。悔无深意传双燕。怅望一枝难寄远。人不见。楼头望断相思眼。
代出自蓟北门行::鲍照::羽檄起边亭，烽火入咸阳。征师屯广武，分兵救朔方。严秋筋竿劲，虏阵精且强。天子按剑怒，使者遥相望。雁行缘石径，鱼贯度飞梁。箫鼓流汉思，旌甲被胡霜。疾风冲塞起，沙砾自飘扬。马毛缩如蝟，角弓不可张。时危见臣节，世乱识忠良。投躯报明主，身死为国殇。
七哀::曹植::明月照高楼，流光正徘徊。上有愁思妇，悲叹有余哀。借问叹者谁，言是宕子妻。君行逾十年，孤妾常独栖。君若清路尘，妾若浊水泥。浮沉各异势，会合何时谐？愿为西南风，长逝入君怀。君怀良不开，贱妾当何依。
驱车上东门::佚名::驱车上东门，遥望郭北墓。白杨何萧萧，松柏夹广路。下有陈死人，杳杳即长暮。潜寐黄泉下，千载永不寤。浩浩阴阳移，年命如朝露。人生忽如寄，寿无金石固。万岁更相送，贤圣莫能度。服食求神仙，多为药所误。不如饮美酒，被服纨与素。
九日送别::王之涣::蓟庭萧瑟故人稀，何处登高且送归。今日暂同芳菊酒，明朝应作断蓬飞。
代春怨::刘方平::朝日残莺伴妾啼，开帘只见草萋萋。庭前时有东风入，杨柳千条尽向西。
赋得暮雨送李胄 / 赋得暮雨送李曹::韦应物::楚江微雨里，建业暮钟时。漠漠帆来重，冥冥鸟去迟。海门深不见，浦树远含滋。相送情无限，沾襟比散丝。
清人::佚名::清人在彭，驷介旁旁。二矛重英，河上乎翱翔。清人在消，驷介麃麃。二矛重乔，河上乎逍遥。清人在轴，驷介陶陶。左旋右抽，中军作好。
调笑令·胡马::韦应物::胡马，胡马，远放燕支山下。跑沙跑雪独嘶，东望西望路迷。迷路，迷路，边草无穷日暮。
金陵驿二首::文天祥::草合离宫转夕晖，孤云飘泊复何依？山河风景元无异，城郭人民半已非。满地芦花和我老，旧家燕子傍谁飞？从今别却江南路，化作啼鹃带血归。万里金瓯失壮图，衮衣颠倒落泥涂。空流杜宇声中血，半脱骊龙颔下须。老去秋风吹我恶，梦回寒月照人孤。千年成败俱尘土，消得人间说丈夫。
杨柳枝词九首·其一::刘禹锡::塞北梅花羌笛吹，淮南桂树小山词。请君莫奏前朝曲，听唱新翻杨柳枝。
幼女词::毛铉::下床着新衣，初学小姑拜。低头羞见人，双手结裙带。
蟾宫曲·怀古::查德卿::问从来谁是英雄？一个农夫，一个渔翁。晦迹南阳，栖身东海，一举成功。八阵图名成卧龙，六韬书功在飞熊。霸业成空，遗恨无穷。蜀道寒云，渭水秋风。
西江月·日日深杯酒满::朱敦儒::日日深杯酒满，朝朝小圃花开。自歌自舞自开怀，无拘无束无碍。青史几番春梦，黄泉多少奇才。不须计较与安排，领取而今现在。（版本一）日日深杯酒满，朝朝小圃花开。自歌自舞自开怀，且喜无拘无碍。青史几番春梦，红尘多少奇才。不须计较与安排，领取而今现在。（版本二）
陈。淮水::孙元晏::文物衣冠尽入秦，六朝繁盛忽埃尘。自从淮水干枯后，不见王家更有人。
赠侍御沈君南湖佥宪之山东诗::湛若水::吾庆南湖子，汪汪似南湖。不以澄而清，而况澄定乎。袖有双龙剑，身佩明月珠。珠以明宝善，剑以断奸谀。清以濯群溷，定以怀永图。君行有遗则，邹鲁圣贤都。
咏怀三十四首 其十三::王廷陈::姬旦制冠裳，万古承其贲。偶以衣狙猱，奔腾裂且弃。承云本妙音，鳞羽争辟易。鲁门钟鼓声，转使爰居悸。物类何缤纷，人已非一致。韪哉尼父言，盍各言尔志。
同梁坚德受戒椒园有述 其一::陈学佺::毗勒楼开爇戒香，频伽初叫梦清凉。重重帝网群狮吼，处处庄云并雁行。直破波旬传露布，新题名字入华藏。碧胡掌底胎珠色，漾作寒空白种光。
题陈嵇亭工部鹤桂门图::姚鼐::编篱植援桂为门，中置藜床道自尊。纵使淮南好仙术，淹留无计致王孙。
听客谈中华时事感赋::张玉书::闻道中原逐鹿忙，连天烽火起萧墙。乍收铁道为官业，忽报城都作战场。倡首何人除弊政，倾心举国立新章。兴衰毕竟因时异，眼看曼殊国祚亡。
内阁前迎春花开有述::黄佐::春丛照眼见轻黄，玉署裁诗觉兴长。唐苑错教催羯鼓，汉宫徒自斗仙装。龙池日转才分色，凤阁风来细认香。何事偏承天泽早，结根元自五云傍。
上益公十绝为寿·宝龟::刘过::纳锡曾看上九江，又闻詹事奉储皇。巢成荷上窥仙景，在顾溪中赐印章。
鸳鸯湖棹歌　之十六::朱彝尊::城北城南尽水乡，红薇径外是回塘。千家晓阁纱窗拓，二月东风蕙草香。
论诗三十首·三十::元好问::撼树蜉蝣自觉狂，书生技痒爱论量。老来留得诗千首，却被何人校短长？
述怀诗二首 其一::支遁::翔鸾鸣昆崿，逸志腾冥虚。惚恍回灵翰，息肩栖南嵎。濯足戏流澜，采练衔神蔬。高吟漱芳醴，颉颃登神梧。萧萧猗明翩，眇眇育清躯。长想玄运夷，倾首俟灵符。河清诚可期，戢翼令人劬。
杂剧·阀阅舞射柳蕤丸记::未知作者::第一折胡马咆哮虏地寒，平沙漠漠草斑斑，儿郎骁勇多雄壮，赳赳威风镇北番，某乃北番耶律万户是也。俺这番邦，兵强将勇，海阔山高。四时不辨秋冬，八节岂知岁月。夜观北斗，便晓东南。每着皮裘，不知冷热。一阵阵扑面黄沙，寒渗渗侵人冷气。三春尽无桃杏，百里那得桑麻。四时亦无耕种，全凭抢虏为家。某麾下番兵浩大，猛将英雄，马肥人壮，不时在边抢虏，今屯军在延州，将各处进贡邀截下。某今下战书去，单搦大宋家名将出马，与某交战，别辨输赢，方显威风北虏强，密排剑戟进寒光，旗开马到施骁勇，大宋英雄拱手降。圣治无为四海安，小臣何幸列鹓班。孜孜基国忠良志，草寇贼兵透胆寒。老夫姓韩，名琦，字稚圭。乃相州人氏。嘉祐中某年二十进士及第，当时太史官奏曰：日下五色云现，是以朝廷将老夫重任，累迁授以平章，次后拜相，声扬贯满四方，欧阳修云：老夫临大节，决大事，垂绅正笏，不动声色，而措天下如泰山之安，谓之社稷之臣。老夫自笑，正所谓声闻过实，君子耻之，皆赖圣人在位，天下太平，颇奈北番虏寇无礼，侵犯边境。某想虏寇乃是蜉蝣撼大树，可笑不自量。今奉圣人的命，着老夫传与八府宰相范仲淹等，举名将一员，疾去剿除贼寇，若得胜回还，加官赐赏。我想那匈奴鼠窃岂堪论，选将驱兵统大军。若到边庭挥剑戟，管教顷刻定烟氛。博览群书贯九经，凤凰池上敢峥嵘。殿前曾献升平策，独占鳌头第一名。老夫姓范，名仲淹，字希文，祖居汾州人氏，后徙苏州，居住吴县。幼习儒业，颇通经史，一举进士及第。随朝数载，孜孜忠孝，耿耿正直，圣人可怜，官拜兵部尚书，正授天章阁大学士之职。方今四海晏然，黎民乐业，颇奈雁门关耶律万户无礼，此人不遵天命，侵犯边境，不时出没，抢虏各处进贡之物。圣人大怒，着老夫在此省堂，聚会八府商议，举将兴师，翦除贼寇。令人，门首觑者，众官人每若来，报复我知道。理会的。调和鼎鼐理阴阳，两手揩磨日月光。判断山河挥翰墨，权衡秉政辅朝纲。小官姓吕，名夷简。幼习文墨，博览群书，圣经宝传，无不通晓，一举成名，官拜大司徒之职。方今圣人在位，四海咸宁，八方无事，真乃太平之世。小官今日正是在私宅看书，祗从人来报，范天章大人在于省堂会俺众官议事，须索走一遭去。可早来到也。令人报复去，道有吕夷简来了也。理会的。报的大人得知，有吕夷简来了也。有请。理会的，有请。大人，今日唤小官来，有何事商议？大人少待。文彦博来时，报复我知道。龙楼凤阁九重城。新筑沙堤串相行。我贵我荣君莫羡。十年前是一书生，小官姓文，名英，字彦博，本贯西川人也。自幼以文墨为事，科场一举，名中三魁，累蒙迁转，谢圣人可怜，官拜大司空之职。正在书房中闲坐，祗从人来报，有范天章学士有请，须索走一遭去，可早来到也。令人报复去，道有文彦博来了也。理会的。报的大人得知，有文彦博来了也。有请，理会的。有请。大人，小官来了也。大人少待片刻，众位官人来全时，有事计议也。我做将军出丑，平生则会吃酒，若还上阵厮杀，跳下马来便走。某姓葛，名监军。字监军。我文讲赵钱孙李，一口气直念到周吴郑王。演武善能平定天下，直舞到表正万邦。因我文武双全，官拜监军之职。我一生不尚文翰。专则好饮酒耍笑欢乐之事。正在卷棚内斗鹌鹑，有范天章学士令人来请，不知有甚事，须索走一遭去。来到也。令人报复去，道有葛监军老大人至此也。理会的。报的大人得知，有葛监军在于门首。着他过来。理会的。着过去。老先生恕罪，剑甲在身，不能施礼。若还施礼，我就是虾蟆养的。葛监军且一壁有者，等众官来全了时，有事商议。令人门首觑者，等众官来时，报复我知道。理会的。谨侍朝廷为宰辅，鼎鼐调和理庶民，心无邪僻行直正，封妻荫子显家门。小官姓陈，名尧佐，字希元，西川阆州人氏，父乃陈省华，严法教子，小官攻习孔孟之籍，学成五经之典，到于帝都阙下，一举状元及第。随朝数载，谢圣恩可怜，加小官为翰林院大学士之职。今有范天章奉圣人的命，在于省堂，会俺八府众官，不知有甚事商议。小官在此等候唐御史一同见大人去，这早晚敢待来也。小官姓唐，名介，字子方，祖居江陵人也。幼习经史，自中甲第以来，累蒙擢用，今谢圣恩可怜，官封御史之职。早间奉圣人的命，着俺众官都到省堂，不知有甚事，须索走一遭去。呀，呀，呀，唐大人，今有范天章奉圣人的命，在于省堂，会俺八府众官，不知有甚事商议。小官在此等侯，一同见大人去。小官想来，俺为臣者，要谨侍朝迁，忠于君王，孝于父母，治国齐家，言行忠信，直正公勤，调和鼎鼐，燮理阴阳，于民有益，润国有功，扶持圣主，便是俺为臣者补报皇恩也。陈大人，想为臣者，方信道掌条法正天心顺，治国官清民自安。【仙吕】【点绛唇】宰臣每燮则阴阳，圣朝卿相，一个个忠君上，立国安邦，扶持万载山河壮。当今圣人治世，德化千邦，万国进贡，内外文臣武职，端的是赤心扶圣主，坚意保皇朝。【混江龙】文臣武将，申明教化振纲常，文臣每扶持社稷，武将每肃静边疆。常则要守法奉公理庶民，屏邪除佞进忠良。见如今明君治世乾坤旺。当今圣人，孝治天下，臣宰良贤，坚刚节操，秉性忠直，端的是秋毫无所犯，直正坐都堂也。俺若是一心行正，落一个万古名扬。说话中间，可早来到也。左右人报复去，道有唐介，陈尧佐在于门首。理会的。报的大人得知，有唐介，陈尧佐在于门首。道有请。理会的。有请。老相公，众官人勿罪也。老相公会俺八府众官，有何事商议也？您众官人每都来了也。老夫非为私事，奉圣人的命，为因直北雁门关外，有一人乃是耶律万户，见今手下有数十万雄兵，此人虎视群雄，侵扰边境，他不从俺调，今要统兵征伐，争柰此人英雄难敌，十分利害，奉圣人的命，着老夫会您众官商议，可保举那一员上将，收捕虏寇去，您众官人可以深思也。【油葫芦】则说那虏寇军兵似虎狼，端的是难堵当。说此人英雄赳赳，状貌堂堂，十分骁勇也。你道他雄威赳赳气昂昂，见如今无名草寇侵边上，他正是撩蜂剔蝎将残生丧。今日会您众官，可保那一员名将，收捕草寇去也。今日个会众官，这件事要主张。如今这英雄中选一个元戎将，则要他擒贼首伏戎羌。若保举那一员名将，擒拿了草寇，自有重赏加官也。【天下乐】那其间荫子封妻请重赏，则这元也波戎，他将那金印掌，荡征尘满野迷日光，拥旌旗排队伍，统戈矛摆战场，稳情取扫残胡一阵亡。众老大儿，我道是谁？原来是虏寇耶律那个小畜生。我擒拿他，有如扑苍蝇一般，量他有何难哉！您众官人每也不必计较，也不必保举人，我拿耶律万户，走一遭去。住，住，住，葛监军，等俺众官人再做商议也。葛监军，可不道将在谋而不在勇，自古用将非轻，须用大臣保举，岂可自荐？我说亏你还做管事的人哩，且休说我刀马武艺，我见今为监军之职，我倒不合去，倒举别人去不成？监军，岂不闻楚汉争锋时，沛公手下名将数十名，皆不得掛印登坛，直待萧何举荐韩信，方拜为帅，遂能破楚兴刘。监军，听我说与你者。【哪吒令】想当日指鸿沟，沛公和那霸正，运筹策，有范增共子房，驱铁骑，有周勃项庄。想韩信在项羽手下，不得意时，则做的个执戟郎，他难施展江湖量，他因此上背暗可便归降。昔日韩信三荐登坛，不是我夸口，那个若荐我一荐，我连缸都蹬起来。想韩信在沛公手下，沛公不识韩信，韩信夤夜私奔也。【鹊踏枝】若不是汉萧相，举贤良，不是他三荐登坛，怎能勾建节封王？到后来韩信成了功呵。逼的一个楚重瞳至阴陵路上，他掣龙录自刎乌江。葛监军，便好道欲解倒悬之厄，须仗希世之才。今虏寇侵扰边境，须凭良将征之。您众官务要保举得力之人，攻拒草寇，平定寰区也。老大人最是个聪明尚斯文的人，且休说我的人材貌相，若论我腹中的兵书，委的有神鬼不测之机，有捉鼠拿猫之法。我曾一箭射杀一个癞虾蟆，一枪扎死一个屎蜣螂。凭着我这么手段，量那虏寇，打甚么不紧。唐相公，圣人着您八府宰相，各人保举破虏之人，您众官在此，可端的保举何人去也？相公，小官举一人，乃是娄宿太尉之子，完颜女直人氏，小字延寿马。此人骁勇，胆略过人，善能骑射，先帝手中，待罪在云中歇马，他手下有十万精兵。若得延寿马来，觑草寇一鼓而下，有何难哉。唐相公，你说延寿马骁勇过人，未知此人那刀马武艺、相持对垒如何？你说一遍，我试听者。此人寸铁在手，有万夫不当之勇。【寄生草】他端的能征战，有胆量，他觑那三层鹿角如平荡，你看那七重围子直冲撞，他去那千军队里寻贼将。虽然他会武艺，他是个待罪歇马的人，又无甚么官职，他怎生掌的兵权？你道闲身怎敢掌兵权？可不道皇家选用忠良将。你无分晓，我为监军，你倒不保我，倒保延寿马，他怎生破的草寇？对着八府在此，那延寿马破不的耶律万户，他去不的。住，住，住，唐侍御，葛监军道延寿马去不的，他是监军，他当去。如今怎生着侍御保延寿马为先锋，葛监军为合后，恁的如何？既然这般，葛监军你为合后，延寿马为先锋，你两个都到雁门关取齐，则要你得胜而回。既是这般呵，等取回延寿马来时，老夫自有主意，陈大人，小官有。你今为使命，休避驱驰，直至云州，宣命延寿马去。将他在前罪犯，尽皆饶免，复还他旧职，就领他手下十万雄兵，与参谋使李信便赴京师，破虏之后，再有赐赏加官。则今日便索长行，老夫目今便去奏知圣人也。小官理会的。陈相公，国家用人之际，你不避驱驰，便索登程也。相公，小官既为人臣，当以尽力，岂辞劳倦。【尾声】则今日赍圣敕出皇都，驰驿马须行上，直至那云州地方，说与那延寿马将军疾便往。着延寿马与参谋使李信，便赴京师。命参谋转运军粮，他若是领儿郎，摆列着阔剑长枪，恁时节得胜也鞭敲金镫响。他若破虏之后，自有重赏加封官。稳情取封官重赏，不枉了我举贤才的当，若得了胜呵，那其间衣锦却还乡，小官则今日辞别了老相公，出的这门来，不敢久停久住，将着宣诏帅印，直至云州，取延寿马走一遭去。奉命承宣离玉阶，云州去取栋梁材。小官若见延寿马，不分星夜赴京来。老大儿恕罪，若取回延寿马来，我和他比试武艺，才见我老葛手段。我出的这门来，左右将马来，我往私宅中跑一遭去。我做元戎实有才，堪宜挂面虎头牌。擒住虏寇不轻放，按着鼻子咬他腮。陈尧佐去了也。若宣回延寿马来，老夫自有个主意，回圣人话，走一遭去。昔日常何荐马周，萧何施计举韩候，剿除胡虏干戈定，朝见天颜拜冕旒。第二折泰山顶上刀磨缺，北海波中马饮枯。男子三十名不立，枉作堂堂大丈夫。某乃延寿马将军手下参谋李信是也。某幼通二典，广鉴三谟，长而号令精严，深得行兵之策，佐于元帅手下。俺元帅铺谋运智，对垒迎敌，千战千胜，万夫难当。今元帅手下有十万雄兵，因得罪在云州歇马。俺元帅自从到此，每日则是操兵练士，演习弓马。今日元帅巡绰边境去了，着某看守着营寨。小校辕门首觑者，但有一应军情事，报复与我知道。理会的。自家完颜女直人氏，小字延寿马，乃娄宿太尉之子。幼习先王典教，后看韬略遁甲之书，十八般武艺，无有不拈，无有不会。为某累建奇功，袭先父之职，因为有过，在这云州立功，已经数载。今日领着众儿郎每巡边境而回。想俺为将者。【南吕】【一枝花】则要他黄公三略习，将吕望六韬记。摆顺天八卦盖，列五运转光旗。赳赳雄威，齐臻臻东西队，密匝匝前后围。锦衣郎枪挂珠璎，绣袄将幡悬画戟。【梁州】响挡挡锣鸣金镜，扑冬冬鼓响征鼙，英名久镇云州地。端的是人如猛兽，马似狻猊。弓开玉靶，箭发金鈚。众儿郎将武艺温习，怕朝廷重用当为。一时间虎倦龙疲，凭着我运筹策领将驱兵，辨风云武艺对垒，凭着我八门阵厮杀相持。端的，委的。花根本艳存苗裔，延寿马有名器。辈辈为官享重职，显耀光辉。可早来到也。左右接了马者。报复去，道有延寿马来了也。理会的。报的参谋得知，有元帅来了也。元帅来了也，我索迎接去。元帅有请。元帅鞍马上劳神。参谋守寨不易也。元帅请坐。小校辕门首觑者，看有甚么人来。小官陈尧佐，奉圣人的命，前往云州，宣延寿马为破虏寇元戎。小官行了数日，来到云州。帅府门首，左右接了马者。令人报复去，道天朝使命至此。理会的。报的元帅得知，有天朝使命至此也。有使命至此，小校装香来，我索接待去。，延寿马望阙跪者，听圣人的命：将你那在前过犯，尽皆饶免，复还旧职。今有塞外耶律万户作叛，邀截贡献，侵犯边疆，意欲命将出师，诛剿此贼。有八府聿相唐介，举汝为帅。即与参谋使李信，星夜赴京，领受敕印，向前征剿。你谢了恩者。感谢圣恩。据将军如此雄威，觑草寇何足道哉。想某到此歇马，可早数年光景也。今日差小官征剿耶律万户，打听得此人好生英勇，只怕小官近不的他。【四块玉】则说他有见识，则说他多智谋。将军有伊吕之才，管乐之术，凭着你手下将勇兵强，无人可及。你道我将勇兵强有谁及，争奈待罪犯歇马在这云州地。据将军文武高强，智勇并行，手下军校，人人敢勇，个个当先，谁人可敌？小官可也武艺低，手下可也军校微，将军挂了元戎印者，若是迟误，便抗违宣敕也。我怎敢道违宣敕。将军与参谋使李信，领你手下十万雄兵，休避驱驰，便索长行也。【哭皇天】既宣诏谁敢相回避，今日个便登程须索把军校齐。元帅印挂上，传号令您听者，指日把胡巢净洗。说与那参军副帅，合后先锋。支拨队伍，凋遣军卒。对阵处喧天呐喊，锣鼓声催，显的俺这大将军、人将军有八面威。摆列着戈矛斧钺，更和这枪刀剑戟。【乌夜啼】俺这里人强马壮英雄队，摆列着杂彩征旗。阵云高尘土遮天日，头戴军盔，身挂唐猊。剿除了残胡小丑逆大贼，托赖着圣明君洪福同天地。直赶到沙陀地，把那厮生擒斩首，稳情取得胜而回。将军，你若到于京师，见了圣人，领兵拒敌，则要你赤心报国，竭力尽忠。若破了虏寇，得胜而回，那其间凌烟阁上标名，丹凤楼前画影，书入青史，万代流传，古今不朽也。大人，想俺为臣者，当以尽忠报国也。【尾声】谁敢望麒麟阁上标名讳，我则待狼虎丛中决胜敌，平定了沙陀将大功立。托当今圣德，把匈奴每净洗，博一个万代名扬恁时节喜。延寿马去了也。此人但若领兵，必然破了虏寇。小官回圣人话，走一遭去。全凭三略运机谋，为大帅统领戈矛。剿除了匈奴贼寇，受皇恩拜相封侯。楔子燮理阴阳为辅弼，调和鼎鼐理盐梅。忠肝义胆扶王业，立国安邦作柱石。老夫范仲淹是也。今因虏寇作乱，侵扰边庭，唐介侍御，举荐延寿马，已着陈尧佐中书，直至云州，宣延寿马回朝，至今尚不见到。令人门首觑者，来时报我知道。理会的。小官延寿马是也。蒙圣恩着陈中书取俺为将，离了云州，行了旬日，己到了京师。参谋使把军马屯札城外，咱见大人去来。将军，俺离了云州，来到京师相府门首也。左右接了马者。令人报复去，道有陈尧佐宣延寿马回还也。理会的。报的大人得知，有陈尧佐宣延寿马回还也。语未悬口，果然宣至了也。道有请。理会的。有请。大人，小官宣延寿马回京也。久闻将军雄才大略，弓马熟闲，有万夫不当之勇，千战千赢之力，真为世之虎将。大人，据小官才轻德薄，智穷量浅，何足挂念。将军，宣你来不为别事。今有虏寇耶律万户，侵犯边庭，无人可敌。延寿马，你望阙跪者，听圣人的命：将你在前的过犯，尽皆饶免，复还旧职。着你为前部先锋，葛监军为合后，统领人马，在雁门关取齐，征伐虏寇。着参谋李信，领兵截杀。则要您奋勇当先，得胜而回，另有加官赐赏，望阙谢了恩者。感谢圣恩。大人，某觑虏寇有如翻掌，量他何足道哉！【赏花时】我这里深谢皇恩擢用臣，量这个愚鲁村夫有甚能。将军有管仲之才，穰苴之略。将我似田穰苴的量看承，谢你个举贤才的晏婴，将军，则要你马到成功也。大人放心。将丑虏生擒住献入这帝都城。延寿马去了也。众位大人恕罪，我则今日擒拿虏寇去。我出的这门来，大小三军，听吾将令：则要你人人歪战，个个胡缠，刀剑出鞘，弓弩上弦，舍命厮杀，都要当先。凭着相貌英雄能战讨，舞剑轮枪世上少。两阵之间若还输，夹着绵羊望家跑。葛监军去了也。某领兵截杀，走一遭去。因虏寇侵扰边庭，遣英才统领雄兵。施谋略相持对垒，稳情取得胜还京。延寿马去了也。凭着此人智勇谋略，量虏寇何足道哉！小官不敢久停久住，回圣人话，走一遭去也。调和鼎鼐文官职，统领貔貅武将能。文武齐心尽忠孝，不信江山不太平。第三折番番番，地恶人奔，骑宝马，坐雕鞍，飞鹰走犬，野水青山。俺这里渴饮羊酥酒，饥餐鹿脯干。凤翎箭手中常捻，宝雕弓背上斜弯。林前酒醉胡旋舞，丹青写入画图间。某乃耶律万户是也。某手下有雄兵百万，战将千员，屯军在居延川。近闻延寿马与葛监军领兵前来，与某交战。量他到的那里。小番与我唤将阻孛、党项二将来者。理会的。阻孛、党项安在？我做番官实希诧，阵前对手闻吾怕。打围不会射獐狍，则好水中捞虾蟆。某乃阻孛是也。我做番将有名声，六韬三略不曾闻。本待发心吃斋去，则是无处买面巾。某乃党项是也。俺二人在耶律万户手下为将，骑不的劣马，不好扯硬弓，听的厮杀，拽起衣服，往帐房里则一溜烟。昨日巡边境去，拿住一个偷老鼠的。今日耶律万户呼唤，不知有甚事，俺见万户走一遭去。可早来到也。小番报复去，道有俺二将来了也。理会的。报的元帅得知，有阻孛、党项来了也。着过来。理会的。着过去哩。唤俺二将，那厢使用？唤您二将来，别无甚事。今有延寿马与葛监军领兵前来，与俺交战，拨你二将三千番兵，你为前哨，与葛监军相持去。则要你小心在意者。得令。俺二将奉元帅将令，领三千番兵，与延寿马、葛监军迎敌，走一遭去。大小番将，听我发放，人人戴七顶头盔。傻厮也，七顶头盔可怎么戴？我儿也，你那里知道：七顶头盔戴起来，他那边看见好长汉。那人人戴七顶头盔，把那锁子甲、连环甲、柳叶甲、匙头甲，八九层披在身上。八九层甲傻重的，可怎么披？你不知道，好遮箭。我骑一匹撒因的抹邻，众小番都骑癞象，把幡杆当做长枪，没傍牌就是脸上，也不怕射了鼻子，也不怕射了眼眶。瞎了眼，倒是干净，省的也算做一员上将。到来日，领番兵敢战征夫。全无那智勇机谋。不会骑撒因抹邻。也不会弩门速门。好米哈吃上几块。打刺孙喝上五壶。莎塔八了不去交战。杀将来牙不牙不。二将去了。某领本部下人马，直至雁门关，与延寿马、葛监军相持，走一遭去。大小番兵，听某将令。说与那能征好战的番官，舍死忘生的家将。一个个腕悬着虎爪狼牙棒，沙鱼皮鞘插雁翎刀。明晃晃耀日争光，背静处老小安营下寨。野陀赤手牵着骆驼，必赤赤怀揣着文簿。赤五色石手架着苍鹰，里列马赤口传着将令。都是那能征敢战的北番军，舍死忘生沙寨子。马壮人强队伍齐，猛风吹风召皂雕旗。驱兵领将侵边境，不到中原誓不回。某乃葛监军是也。领兵到雁门关外，会合延寿马一同征进。那延寿马的军马不见到，俺整顿军马先杀他一阵，夺个头功，却不好么。摆开阵势，尘土起处，早有番兵来也。某乃阻孛是也，这个是我侄儿党项。俺二人奉耶律万户将令，同领三千番兵，与延寿马、葛监军交战，走一遭去。把都儿，与我摆开阵势。兀的不是天朝人马来了也。来者何人？趁早下马受降，但道个不字，我都哈刺儿了。某乃大将葛监军是也。你来者何人？俺二将不是别人，某乃耶律万户手下阻孛、党项是也。你敢与其交战么？这厮说大言。小校操鼓来。看了这虎剌孩儿武艺委实高强，俺两个夹着马跑了罢。这厮近不的某，走了也。看北番家有何名将出马？某乃耶律万户是也。大小番兵，摆开阵势。来者何人？某乃行不更名，坐不改姓，则我便是大将葛监军。你来者何人？我便是耶律万户。量你何足哉！你敢与某交战么？交战么！我来和你耍来了，我和你决战九千合。小校操鼓来。我近不的他，走、走、走！这厮走了也。远远的一彪军马来了。大小三军，摆开阵势者。【越调】【斗鹌鹑】战鼓声催，三军布摆。发喊连天，遮笼日色，凭着俺将勇兵强，威风气概。施战韬，显妙策。急风召风召杂彩旗摇，明晃晃枪刀器械。将军，俺这一场征伐丑虏。不弱如古之名将，排兵布阵也。【紫花儿序】不弱如秦白起坑卒破赵，不弱如燕乐毅奋勇收齐，不弱如唐李朔心雪夜平淮。将军，俺统大势雄兵，当与皇家出力也。我如今掌兵权挂印，蒙圣主亲差。谁敢道是推捱，我若是破不得贼兵和姓改。凭着俺威风势人，托赖着圣主洪巍，稳情取将虏寇擒获。来者何人？我乃大将延寿马是也。你是何人？我乃耶律万户是也。恰才你那葛监军，被某杀败了，量你何足道哉！这厮好无礼也！众将操鼓来。【调笑令】喝一声阵开。好着我怒盈腮，好着我怒盟腮。呀，不刺刺一骑征马宛走到来，则见他横枪骤马将咱搦，你更怕我力尽筋衰。兀那延寿马，量你那武艺，到的那里，及早下马受降，免你一死。我将这合扇刀举起劈他脑盖，我教你目前见横祸非灾。【秃厮儿】扑冬冬征鼙鼓凯，响珰珰助阵锣筛。见征尘荡荡云雾霭，我看你怎生捱，可便支划。【圣药王】我将这猿臂举，骤征马宛撞满怀。把钢刀举起觑个明白，他可便难措手，忙架解。四下厢军兵满野暗伏埋，着去则一箭生射下那厮战鞍来。将军是好武艺也，一箭射死耶律万户，一来托赖圣人洪福，二来是将军之功能也。射死了耶律万户也，众军校跟随着某，追杀那败残军去来。【尾声】今日个感吾皇恩福齐天大，杀的他遍野尸山血海。今日个破草寇得功回，圣明主永掌山河万万载。第四折胸中志气凌霄汉，腹内诗书贯斗牛。老夫范仲淹是也。今为唐学士举荐延寿马，与耶律万户交战去了，有飞报前来，被延寿马大破虏寇，得胜回京，奉圣人的命，今日是五月端午蕤宾节令，御园中一来犒劳三军，二来设一太平筵会，众官庆贺蕤宾节令，都要打球射柳。安排筵会已完备了，祗从人门首觑者，众官人每来时，报复我知道。理会的。万卷诗书遵孔孟，一襟清气溢乾坤。小官吕夷简是也。因为延寿马破了耶律万户，得胜回京，奉圣人的命，时遇五月蕤宾节令，都要打球射柳。宴赏太平之世。可早来到也。令人报复去，道俺众官来了也。理会的。报的大人得知，有众宰相每来了也。道有请。理会的。有请。呀、呀、呀！大人，俺众官人每来了也。众大人每来了也。老夫奉圣人的命，因为延寿马破了耶律万户，今设一太平宴，等延寿马与葛监军来，论功行赏。令人门首觑者，若来时，报复我知道。理会的。我做将军实是能，累经恶战建奇功。但若厮杀腰便转，听的相持肚里疼。某葛监军是也。因为耶律万户作乩，奉圣人的命，差某同延寿马破耶律万户去。南无阿弥陀佛天尊，不瞒天地说，论我的那武艺，那里近的耶律万户？我和他交战不过十合，被他杀的我碎屁儿直流，我便走了。后有延寿马与他交战，被延寿马一锁喉箭。射死了耶律万户。我如今到元帅府，则说是我射死了耶律万户来。横竖我的面皮比他大些，这功劳都是我的。可早来到也。令人报复去，道有葛监军得胜回还也。理会的。报的大人得知，有葛监军得胜回还也。着他过来。理会的。着过去。众老大儿每，某已来了也。有酒拿来我先打三钟，然后猜枚行令耍子。葛监军你来了也。某奉圣人的命，今日会您众官员在此，着老夫论功行赏。葛监军，你去战耶律万户，有何功劳？不是我老葛夸大言，到的雁门关，见了耶律万户，我和他战二百合，不分胜败，着我佯输诈败，那厮赶将来，被我一锁喉箭射死了，得胜还营。有好打剌孙拿两碗来，与我解困。住、住、住！延寿马将军安在？你还问他哩，我则说怎么一个好延寿马，到的两阵之间，着我一箭射死了耶律万户，不知他跑的那里去，谁见他影儿来！噤声！你未来时，先有飞报，说你被耶律万户杀的大败亏输，却是延寿马一箭射死了耶律万户，你怎生说是你射死了他来？也凭不的你说，等延寿马来时。您二人自己对证明白。我着人请延寿马去了，这早晚敢待来也。小官延寿马是也。当日虏寇侵犯边境，某与葛监军领兵，到于彼处，将贼兵一鼓平收，得胜班师。今有圣人的命，着范学士迎接没宴，犒劳众将。幸遇蕤宾节令，圣人的命，在西御园设一宴，名曰太平蕤宾宴，会有众官员，都去射柳击球。小官须索走一遭去。【双调】【新水令】忻逢佳节满皇都，贺端阳乐年欢助。则见那锦衣悬彩仗，绣袄间公服。摆列着玉叶金簇，端的便屯满御园路。将军，可早来到帅府也。令人报复去，道某与延寿马将军来了。理会的。报的大人得知，有延寿马同李参谋二位将军来了。道有请。理会的。有请。呀、呀、呀！二位将军来了也，途路驱驰。老夫奉圣人命，在此御园中设一宴，与您论功行赏。时遇蕤宾节令，着您大小官员，都要射柳打球。将军，你看这御园中景致，端的是榴花喷火，绿柳拖烟，红紫芳菲，堪描堪画，正好宴赏也。大人，这御园中是好景致也。【乔牌儿】我则见榴花恰喷吐，翠柳映微露。茸茸芳草生香浦，胜丹青如画图。令人安排酒肴，与众大人每玩赏端阳，开怀畅饮，然后射柳击球。阶下有轮枪舞剑，耍棍打拳的人，唤几个来筵前遣兴。祗从人与我唤将那部署来者。理会的。部署安在？轮枪舞剑显高强，跌打全凭膂力刚。百艺精通天下少，名播寰区四海扬。自家是本处的部署。时遇五月蕤宾节令，大人在西御园安排筵宴，唤俺去那里跌打耍拳。众徒弟每，跟着我见大人去来。大人，唤俺有何事分付？兀那部署，时遇蕤宾节令，奉圣人的命。在此园中安排筵宴，与众宰辅论功行赏，有能打棍、打拳的，唤将出来，筵前服侍。有。兀那几个打拳的教手每，上露台来耍一会拳，服侍众位大人每。看了这部署每打拳耍棍，真个高强。您且回去罢。理会的。众徒弟每，俺服侍了大人每也，俺且回去来。延寿马将军，想当日虏寇做乱，侵犯边境，你与葛监军，端的是谁射死耶律万户来？没有凭据，你两个射柳打球，若射着柳打过球门的，这功劳都是他的，赐与他黄金千两，香酒百瓶，锦袍一领，玉带一条，还有加官赐赏；若射不着柳，打不着球门，便是赖人功次，圣人赐与老夫势剑金牌，着我先斩后奏。您众官员都近前射柳。相公，小官与他射柳。先着葛监军射柳，看他武艺如何。老大人，这功劳本是我的，着我和他射柳，有何罕哉！耶律万户被我则一锁喉箭射死了，量这个柳枝打甚么不紧，我觑他如捻烂杏而已。众大人们，看在下射柳。着去。葛监军射不中柳也，你且在一壁有者。可着延寿马射柳去。该小官射也。左右将马来。【雁儿落】锦标就地铺，翠柳阶傍竖。则听的箫韶彩仗摆，更和那鼓吹声喧助。将弓箭来。【得胜令】呀，我在这鞍上整彪躯，手内月弯弧。远步马通先路，则他那双蹄口内吐。俺则辨个赢输，取胜如神助。射中了也。柳中这金镞，监军，我和你敢再赌。延寿马射中了柳也。葛监军，你众官可打球门去。这个可也不大紧，头里不干我事，是我这马眼叉把来走过去了。这打球门，我从小里可弄的熟。等我先打。过去。葛监军又打不中也。延寿马将军，你打球门去。理会的。左右收了弓箭者。【川拨棹】见花柳似锦模糊。贺蕤宾如画图。彩索灵符，酒泛菖蒲。丹漆盘包金角黍，巧结成香艾虎。若还打过球门的，圣人敕赐黄金千两，香酒百瓶，锦袍玉带。兀那军士，摆列的严整者。【七弟兄】明晃晃摆着利物，齐臻臻列着这士卒。武将每一个个有机谋，施逞那武艺高强处。我恰才穿杨射柳定赢输，上雕鞍骤马当先去。【梅花酒】呀，你可便看我结束头巾砌珍珠，绣袄子绒铺，闹妆带兔鹘。扑冬冬鼍鼓凯，骨刺刺锦旗舒。您可也众称许，款款的骤龙驹，轻轻的探身躯杓棒起月轮孤，彩球落晓星疏。【喜江南】呀，我则见过球门一点透明珠，见文武将尽欢娱。金银玉带共香醑，圣人便赐与，则愿的万年千载永皇图。葛监军射柳打球，都在完颜将军之下，那擒那耶律万户的功，端的是完颜将军的了。你便更有何话说？罢、罢、罢！我也不与他争了，做了他的功罢。俺自先回去也。葛监军靠后，延寿马将军你近前来。为你射中了贼寇，杀退番兵，今日穿杨射柳，打过球门。葛监军为你遇敌怯战，赖人功赏，摘了牌印，罢了监军。今日庆设筵宴，犒劳功臣，一壁厢歌儿舞女，大吹大擂，庆赏太平筵席，一壁厢动乐者。俺慢慢饮酒，看有甚人来。老夫韩琦是也。奉圣人的命，当日因虏寇侵边，有八府宰相荐举延寿马为帅，与参谋李信，领十万大军，到于彼处，将草寇一鼓平收，今日得胜班师。圣人大喜，命八府宰相设宴庆赏，又遣老夫到于御园中，与众官加官赐赏。可早来到也。左右接了马者，令人报复去，道有韩琦奉圣人的命至此也。理会的。报的大人得知，有韩琦老相公，奉圣人的命至此也。众宰辅每，有韩大人奉圣命，与您加官赐赏，俺迎接大人去来。呀，呀，呀！老宰辅，老夫有失迎接，望大人宽恕者。众大人恕罪。延寿马望阙跪者，听圣人的命：为你统领雄兵，托赖主人洪福，旗开得胜，马到成功，剿除匈奴，平定了丑虏，累建大功，今日加你为兵马大元帅。俱向阙跪者，听圣人的命：为草寇叛背朝廷，遣二将出塞屯兵。延寿马生擒耶律万户，唱凯歌得胜回营。你本是将门将种，运韬略建立功勋。加你为兵马大元帅，封三代荫袭子孙。受诰命丹书铁券，尽忠义永辅当今。葛怀敏心藏奸计，驾虚词图赖功勋。临战阵畏刀避箭，罢官职贬为庶人。陈纲纪赏功罚罪，受黜陟同荷圣恩。【折桂令】今日个贺丰年锦绣皇都，当今圣主，豁达大度，宽仁厚德，万民安乐，端的是千邦纳贡朝仁主，一统乾坤永圣明。托赖着圣主宽仁，德胜唐虞。大将威严，平定丑虏。见如今四海安宁，于邦纳土，一统车书。为将者眠霜卧雪，多与皇家戮力。虽受了那百般苦楚，今日个坐享千钟。俺则待尽良忠开疆展土，辅助着万万年巩固皇图。将军孝当竭力，于国尽忠，落一个青史标名。我如今秉笏披服，拜舞三呼。三舞蹈顿首减惶，赞明君慑伏的万国降服。题目显英才丑虏走边疆正名阀阅舞射柳蕤丸记
秋日登临江北城头有怀::范天烈::万里龙荒一望收，芒鞋踏破北城头。旋风大漠盘雕隼，落日平沙牧马牛。皓魄天边圆几度，归心塞外渺三秋。无聊何计能消遣，得有樱花自解愁。
和潘叔治题刘道士房画薛稷六鹤图六首其六理::梅尧臣::六鹤皆不同，初生薛公笔。况兹刷羽者，奋迅如天质。墨客怀赏心，题诗仍我率。
仲兄来为母氏寿言归有作::孙应时::潇潇雨作对休声，小语灯前睡不成。诗礼一庭真自乐，江山千里若为情。远来正觉亲颜喜，别去其如心事惊。孟氏小园能辨否，径须归共白鸥盟。
朱明观承郭学宪胡计部叶刺史雨中过集得来字::欧大任::雨过万山雷，云深半未开。游仙时一到，望气客能来。上代朱明馆，中天白玉台。榴花春酿熟，倘肯对衔杯。
枕上示景卢 其二::洪适::南憩番禺北抵燕，片帆西上驻荆门。平生不作东瓯梦，荔子丹时念灌园。
送马房::宋祁::百五天长甚雨回，祖筵离思冷如灰。骋辞睢苑繁云散，拄颊西山晓气来。草色不须争去袂，花光正欲傍迎醅。相君卧镇群英集，一府翘然用楚材。
句::邢恕::城隅楼榭与云平，城下溪流见底清。
悼亡六首 其二::吴锦诗::剩粉残脂实惨然，情伤见景泪如泉。那堪后日中秋节，月正圆时人不圆。
思义吟::邵雍::小人固无知，唯以利为视。君子固不欺，见得还思义。思义不愿死，见利或忘生。二者之所起，平之与不平。
代寄边人::郑准::君去不来久，悠悠昏又明。片心因卜解，残梦过桥惊。圣泽如垂饵，沙场会息兵。凉风当为我，一一送砧声。
阻风女儿港同顺德何紫云严从阳避暑大孤神祠酌酒赋诗::叶春及::系缆依祠下，开尊向水滨。共怜今日醉，犹是昔年身。风急豚翻浪，樯危燕趁人。烟波正如此，莫负玉壶春。
仙娥峰::王禹偁::窈窕奇峰叠古苔，望秦岭外势徘徊。巨灵非疋休期刻，毛女为邻合往来。傅粉微茫春雪在，堕鬟浮动晓云开。好邀上雒王常侍，时就岩前饮一杯。
送姚姬传郎中归桐城::陈朗::君非不得意，欲返龙眠山。此日辞青琐，先期放白鹇。宁贪解带乐，为恋舞衣斑。宛水流千里，邮筒寄莫悭。
句曲山迎真送真词二章 其一 迎真::袁桷::参差窈窕行云急，翠旌飘飘露华湿。神君夷犹疑未来，矫首精思各山立。瑶台章彻星斗冷，碧扉丹透红流影。春雷迸壑人不知，独鹤眠松已先醒。
次张彦辅卧龙之作::朱熹::瀑水源何处，高疑云汉通。泻时垂练直，落处古潭空。客寄诗能好，龙蟠意自雄。知君来岘首，为我说隆中。
偈颂一百零九首 其二十一::释可湘::佛祖眼睛，衲僧命脉。触境遇缘，单重交拆。桃花红，李花白。
三多谣 其一::弘历::天下多富者，宜莫过为君。夕惕复朝乾，畏天而畏民。讵惟多事忧，其忧难悉陈。恣欲满而溢，斯乃致祸根。人言予无乐，吾谓良苦辛。
归田二首 其一::陈圭::岭外温和二月赊，东皇助巧染精华。清风吹遍池中水，化日烘开野外花。酒旆斜悬三五市，笑颜可敌百千家。升平处处歌尧德，解绶归来日未斜。
山居书事::周文璞::荼醾架倒无人架，全似老夫狂醉时。昨夜一场溪雨横，又漂苔藓到花枝。
梦寐::吕南公::偶入重城坐客堂，年年风味只荒凉。春花秋月各无味，晚鼓晓钟俱断肠。别恨不堪诗控引，高情犹赖酒分张。著书耕钓平生事，梦寐西村五亩桑。
寿贾封君::边贡::绿野新开学士堂，碧山云雾接苍茫。灵椿独秀千冬雪，老凤长栖万仞冈。肯与郡侯为地主，只教儿子报君王。贪书我亦同关尹，迟暮亲逢李伯阳。
赤壁图::张宁::江空露白残烟收，水光月影摇清秋。风流宾主东南美，一舸夜汎鸿濛洲。酒酣欲叩冯夷宅，俯仰江山小今昔。兴阑孤鹤过蓬窗，不觉东方又生白。
岁暮过胡南老 其三::李贽::四邻箫管沸，大都为岁除。君看五马贵，囊有一钱无。
送唐述之赴廷对::魏了翁::快着青冥輭玉鞭，稳骑騄耳踏云烟。便持全蜀无双誉，去听宾臚第一传。众所望君皆尔耳，人之好我岂云然。古来名下无虚士，试玩盈科放海篇。
题云溪庵::范心远::云溪高隐卧烟霞，默饮阳晶与月华。雾敛丹台生瑞草，云收灵腑结琼葩。青龙吐火烹金茗，白虎跑泉溉玉芽。龙虎媾交功九转，刀圭一粒捧丹砂。
江上二首 其一::吕本中::南山稍疏阔，病眼不能明。月挟清霜下，风随细浪行。未蒙青鸟信，虚负白鸥盟。不见台城路，年年春草生。
送同年何推官::赵抃::浃恩颁汉检，沿牒别熊川。免作徒劳叹，聊为从事贤。贮文囊制锦，赞画幕依莲。志尚心非石，标仪骨是仙。赠言惊去矣，携手觉凄然。远目浑疑断，离肠已似煎。马嘶枫叶道，人醉菊花天。到日成优绩，宸纶伫九迁。
小春闻提壶鸟戏成::舒岳祥::越鸟忧兄行不得，蜀禽劝客不如归。何如听此提壶语，美酒沽来总息机。
放言::缪赞熙::顽石本不灵，鞭之使流血。枯树少生意，溉之忽萌檗。姜桂置沸汤，其味已不烈。璞玉遇吾刀，虽坚亦致缺。惟柔可克刚，惟诚能立节。物理易沦亡，物性不澌灭。从来格致功，变化赖贤哲。
新文坛杂咏十首选七 其一::柳亚子::逐臭趋炎苦未休，能标叛帜即千秋。稽山一老终堪念，牛酪何人为汝谋。
长相思::侯晰::记来时，忆归时。不语凭栏撚柳丝。无人春昼迟。寄欢诗，和侬词。总是相思两字儿。休教鹦鹉知。
留题翠峰::王洋::陶朱山下金仟宅，云是当年故相家。去国岂知传貌象，扁舟端自访烟霞。平吴霸越功何在吊，古伤今事可嗟。早是登临饶客泪，几行征雁落寒沙。
哭所知::谢翱::总戎临百粤，花鸟瘴江村。落日失沧海，寒风上蓟门。雨青馀化血，林黑见归魂。欲哭山阳笛，邻人亦不存。
解脱禅师道场::张商英::圣凡路上绝纤痕，解脱文殊各自论。东土西天无着处，佛光山下一龛存。
任公祠::王稚登::萧萧遗像锁荒祠，尚忆孤身百战时。诸葛事繁那得久，留侯貌弱到今疑。绛帷香气衣冠暗，石栋斜阳薜荔垂。曾是当时骑马地，烟中往往见旌旗。
黄州见梅遂忆故园时江南齐卢搆兵道途梗塞妻子避乱海上::杨圻::昔年风格首重回，雪满园林酒满杯。共拥翠裘坐寒月，自烧红烛照新梅。已闻兵马及关止，尚有清诗渡海来。惆怅江南烟水客，悔将泉石换尘埃。
奉新偶述二首 其二::林光::顺风不开帆，逆风牵远浪。平居见瞭然，临事忽然丧。
一叶::陈永正::天自无言地不醒，铿然一叶地天惊。纷纷人世伤摇落，独有霜林识此情。
五用韵奉酬见寄二首::杨公远::扬鞭迤逦历乡邦，留得清名处处香。六邑春风浓似酒，一轮秋月冷於霜。苏回民瘼宦情好，听徹鹃声归兴忙。满路溪山无限好，只应裁剪入词章。
好事近·回首出红尘::朱敦儒::回首出红尘，醒醉更无时节。活计绿蓑青笠，惯批霜冲雪。晚来风定钓丝闲，上下是新月。千里水天一色，看孤鸿明灭。
游太姥石门::傅汝舟::名山多石门，太姥奇莫状。想当开辟来，必有万鬼匠。大石架不如，小石巧相放。乍看怖欲堕，谛视极牢壮。一夫过仅容，云至不能让。初从俯身入，栈级屡下上。天窗漏日微，龙井滴泉旺。□□展复光，九门递趋向。出门见石峰，秀色九天望。一削倒地平，匪特取屏障。霞古荡幽痕，真骨固无恙。老树多生芝，幽潭亦成浪。好鸟时出游，于人每相撞。如知东方生，图记语非妄。斯游满深衷，何以答神贶。
恻恻吟 其三十一::彭日贞::拥炉却忆玉肩凭，争道恩深似未曾。闻说他宵将远别，杏黄衫袖泪成冰。
特地新 劝世::王哲::骋俏多能，身呈体段。把衣衫、频频脱换。穿茶枋，入酒店，总夸好汉。蓦然遇天高，这精神早减了一半。奉劝风流，惺惺早断。保元阳、休教紊乱。稍回头，开道眼，金莲长看。玉花放，异香来，吐光明，满宽炳
人日有怀愚斋张兄纬文::元好问::书来聊得慰怀思，清镜平明见白髭。明月高楼燕市酒，梅花人日草堂诗。风光流转何多态，儿女青红又一时。涧底孤松二千尺，殷勤留看岁寒枝。
逍遥峰访李覯不遇::饶子尚::叠嶂南奔似跃龙，逍遥楼畔识奇踪。云根盘地三千丈，石徇参天第一峰。岁久已知苍藓合，晓来常怪翠云封。肩舆却过株槎路，曙色岚光隔几重。
咏柳::文同::绿蛾缘条立春后，金蛹抱花寒食前。行人折罢自欲去，更罥长梢留客鞭。
和次山赠别::胡寅::牧养惟闻政失中，茇棠深愧召南风。却归旧隐三家市，回望耆儒一亩宫。蕙帐我今寻怨鹤，蘋洲君复送惊鸿。别怀不得同杯酒，西柄居然挹大东。
时习斋::宇文虚中::未厌平生习气浓，更将馀事训儿童。鲁论二万三千字，悟入从初一句中。
偈公六十五首::释咸杰::乌巨今日解夏，乃遵黄面老子二千年前话霸。验蜡人彻底冰清，护戒珠了无缝罅。唯有露住灯笼，不肯入遮保社。从来心似铁，端不受差排。
道中即事::释绍嵩::南浦东冈二月时，迸流穿树堕花随。春风掩映千门柳，多少长条拂地垂。
忆扬州::丁棠发::烟花佳丽古扬州，隋帝行宫迹尚留。锦缆船归杨柳岸，玉台花发广陵秋。中宵明月闻歌吹，十里珠帘卷画楼。油壁香车虚客梦，为言小杜未曾游。
兰::屈大均::兰叶青青兰叶长，美人从古在潇湘。花多只为三闾发，采入离骚万古香。
丙子1816巡台初抵澎湖::王绍兰::乍经沧海到澎阳，岛屿青青水一方。奉使东瀛持虎节，安流南纪靖龙堂。天生绝险山河固，运际文明日月光。努力诸君劳镇抚，輶轩载笔颂平康。
送从弟长安下第南归觐亲::邵谒::白日不得照，戴天如戴盆。青云未见路，丹车劳出门。采薇秦山镇，养亲湘水源。心中岂不切，其如行路难。为文清益峻，为心直且安。芝兰未入用，馨香志独存。他门种桃李，犹能荫子孙。我家有棠阴，枝叶竟不繁。心醉岂因酒，愁多徒见萱。征徒忽告归，执袂殷勤论。在鸟终为凤，为鱼须化鲲。富贵岂长守，贫贱宁有根。丈夫志不大，何以佐乾坤。昼短疾于箭，早来献天言。莫恋苍梧畔，野烟横破村。
水调歌头 汜水故城登眺::元好问::牛羊散平楚，落日汉家营。龙＊虎掷何处，野蔓＊荒城。遥想朱旗回指、万里风云奔走，惨澹五年兵。天地入鞭＊，毛发懔威灵。一千年，成皋路，几人经。长河浩浩东注，不尽古今情。谁谓麻池小竖，偶解东门长啸，取次论韩彭。慷慨一尊酒，胸次若为平。
次韵行简北城登眺述怀::沈与求::东观无人数伏虔，一臞尘土独凄然。高情自欲侵天半，清梦何由到日边。顾我书空嗟咄咄，知君扪腹笑便便。登高怀远无穷意，故合春容赋大篇。
五鹤行::林俊::露凉水白金气清，子夜合有闻天鸣。凤翼鸾膺入奇相，恍恍素质含星精。千仞悬流慕高洁，细毛涤净明于雪。乘兴联翩八极游，万里长空共晴月。忽逢招引入瑶池，双松结侣风披披。始信生身有前分，不与燕雀同喧卑。凌晨伫立璇池下，太白文章重光价。扬音振翮势昂藏，羽族看来品尽下。朝朝日日圣人前，重瞳一顾一回怜。丹砂养成丰格壮，锡以大镇超群仙。一琴相伴殿闽服，要与龟畴臻五福。八郡苍生寿域中，玉清诏许蓬莱宿。
沈阳工夫市::黄假我::破落户连成市设，破旧摊贩陈盐铁。闲人杂沓声喧嚣，去去来来少车辙。狭巷斜街深复深，蜂逐隶氓与走卒。栉比绳枢五尺门，斗室一床如暗穴。中年贫妇少年女，倚门苦脸悄呼客。忍啼故作笑迎声：“进来进来且歇歇！”有客伤心探隐情，殷勤问取从头说。一妇言因儿女多，有夫久病穷罗掘；一妇为言匪寇来，夫掳家亡生计绝。亦有少女羞嗫嚅；“亲老弟幼罹运厄。”都是魔掌铁蹄之蝼蚁，拼死挣扎心未殁。日盼胜利夜盼胜利胜利来，彼枭彼獍踵猖獗。夺食我粟剥我衣，依然不改十四年来旧岁月。那有闲情卖与人？未言先遽肝肠裂。门外云阴增暮寒，北风凄厉天将雪。
龙池::李商隐::龙池赐酒敞云屏，羯鼓声高众乐停。夜半宴归宫漏永，薛王沉醉寿王醒。
合桥铺 其一::吴与弼::俄辞紫盖峰，行迈从迤逦。尚怀栖凤堂，清风洒兰砌。
友鹤图::唐寅::名利悠悠两不羁，闲身偏与鹤相宜。怜渠缟素真吾匹，对比清臞即故知。日下吟行劳伴侣，松阳梦觉许追随。日来养就昂藏志，不逐鸡群伍细儿。
长安里中闻猿::吴融::夹巷重门似海深，楚猿争得此中吟。一声紫陌才回首，万里青山已到心。惯倚客船和雨听，可堪侯第见尘侵。无因永夜闻清啸，禁路人归月自沈。
九月饯衍圣公于礼部次夏宗伯桂洲韵 其一::钟芳::未问黄花开未开，主人新酿满云罍。凭轩语笑秋容淡，已觉寒香细细来。
圣明乐::令狐楚::海浪恬月徼，边尘静异山。从今万里外，不复锁萧关。
除夕::冯时行::峡裹江山暮，愁边日月穷。酒浓新不饮，春近旧多慵。岁事横胸臆，年华入鬓蓬。明朝有王会，心与蜀江东。
留郝元直::张盖::自得黄沟信，常怀见汝期。只愁相会少，可道故乡迟。陪酒邻家夜，弹棋日落时。明朝各有事，分手即天涯。
晓望::杨万里::暑退谁当忆，秋生喜此逢。荒林失轻雾，寒日上危峰。忽有吟边兴，忘年镜里容。不须无鲍谢，始得坛诗宗。
落花::释赞宁::蝶醉蜂狂香正浓，晚来阶下坠衰红。开时费尽阳和力，落处难禁一阵风。
题仇公度总管首阳采薇图::许有壬::史迁怨气因舒泄，吏部雄文痛发挥。尽美未能兼尽善，益知周粟不如薇。
偈::释慧光::不用求真，何须息见，倒骑牛兮入佛殿。羌笛一声天地空，不知谁识瞿昙面。
宿湄潭驿::江源::我来古驿悬灯坐，谁与芳尊对酒歌。未许孤臣归岭海，且留双眼看岷峨。英雄几曲少年子，富贵一场春梦婆。谩想平生弹不寐，茗杯时醒睡中魔。
十报恩::马钰::山侗六愿报师恩。坦荡逍遥不惹尘。识破假躯端的假，研穷真性的端真。方知可道非常道，始觉不神所以神。清净丹成乘赤凤，大罗天上赏长
采桑子::欧阳修::画楼钟动君休唱，往事无踪。聚散匆匆。今日欢娱几客同。去年绿鬓今年白，不觉衰容。明月清风。把酒何人忆谢公。
七夕再叠环字韵::孙原湘::水玉兰钗火齐环，隐然黄色透眉间。十分月有三分过，九孔针无一孔閒。心巧素娴牛女慧，指尖红沁凤仙斑。不消始影重祈祷，越病深时越丽颜。
庚申十月九日邀博罗张孟奇羊城韩孟郁李烟客陈治甫梁伯亨续旗峰登高之游分得七阳八齐勉成二律 其二::邓云霄::寒鸿飞尽朔天低，望断关山霜露凄。国难正悬辽海外，臣心遥到蓟门西。遗弓莫挽双龙驾，绝幕应烦八骏蹄。极目风尘堪涕泪，休誇客至与云齐。
元日用前韵::项安世::元日今年分外寒，先生坚卧正如山。乡闾草草兵戈外，雨雪栖栖道路问。儿女有情催我起，杯盘无绪笑人悭。何因得似江城雁，未转东风已北还。
次韵酬盛秘丞黑桃二首 其一::刘攽::度索方殊域，昆崙起素封。几人曾白眼，吾子幸先容。晦迹煤炱暗，含滋沆瀣浓。上林求异木，诏使会寻踪。
会稽六首 其五::黄省曾::少爱养性书，今游王充乡。檀燕青山古，夏盖碧湖长。公车不肯就，高怀焉可忘。
瑞鹤仙 贺吴宜人七十 员外春母也::夏言::南山开锦绣。尚菊有黄花，芙蓉簇秀。日映华堂，锦席帘幕，重重晓寒初透。宾鸿来后，恰才过、小春时候。正墙头、梅蕊舒琼，香入玉堂春酒。那有。七帙宜人，彩衣满眼，佳儿佳妇。今辰届寿。喜朝来，青镜里，绕珠翠，乍添鹤发丝丝，转觉朱颜胜旧。看云霄、三桂联芳，孙枝齐茂。
洛阳::温庭筠::巩树先春雪满枝，上阳宫柳啭黄鹂。桓谭未便忘西笑，岂为长安有凤池。
兴济八月望::王思任::清汉伤心碧，寒光泼眼明。海应添万里，天亦爱中秋。瓜饼皆知俗，关山自有愁。安能还客夜，尽挂各家楼。
越上宝林寺八咏 其七 深竹堂::陈樵::禅宫庭宇静，深翠万竿竹。忽悟瓦砾声，香严道机熟。
五鼓自伍浦渡湖至东山::洪亮吉::到来青历历，七十二峰巅。骇浪鱼先拜，惊雷鸟已颠。水声摇短梦，风色眯长年。昨夜前山雨，茫茫笠泽烟。
赠刘用熙次白岩 其三::邵宝::江水日夜流，春来两涯满。君家钓矶边，直钩自昏旦。争席者何人，忘机不知谴。登高望中原，周道元坦坦。启蓍得明占，山水互成蹇。八音正谐和，还爱磬立辨。商歌尽离骚，反和谁子善。虞陛垂衣裳，孔庭进瑚琏。青云乃君宜，野处无乃舛。知音满乾坤，有力竞推挽。伤哉附势繁，尚矣言利罕。衡门闭青春，矻矻事脩纂。回思白岩诗，同心利金断。我怀如白岩，闻诗色堪赧。我昨造君庐，食饮方衎衎。阶除鸟雀鸣，鹿也游町疃。天籁时一声，泠风动群窾。昔闻卧龙翁，长啸比乐管。尚论三代下，斯人实冠冕。客从隆中来，遗我书一卷。与君共展之，疾读不可缓。春气日以深，江汉日以远。赠处古有规，勿惮吾侃侃。笑指东山巅，松枝正堪晚。
抚玉镜::葛高行文::抚玉镜之纤尘兮，光皎皎而虚明。睹此物之神圣兮，不淑见而心惊。始自轩辕之时兮，含碧水之青莹。悲朱颜其易改兮，惟寸心之不更。掷荣华于俗外兮，修礼容以为盟。鸡初鸣而披衣兮，视启明于东方。塞跖途之旁径兮，法先圣而师乎邑姜。览回文之纵横而咏胡笳之悲歌兮，则陈哀思而何所补于三纲？于斯之时亦浮华而相尚兮，饰翡翠而道德戕。想窈窕之淑范兮，敦坤德而惟洽阳。仁风衍于百代兮，德业修于椒房。扫兰个之清洁兮，焚兽炉而炷宝香。云飞飞以绕户兮，风飂々而袭书窗。时隆冬以冰霤兮，菊英英而吐黄。柏森森而不凋兮，松苍苍其冒霜。且草木亦有此劲操兮，吾人何可无此蕙纕！昔宋景之仁德兮，荧惑退而徙三舍。缅涂山之长子兮，内专一而兴大夏。无非仪而安处兮，修妇职以遵圣化。崇仁义以为郭兮，超世俗而为差。
游兴福寺::康有为::千载破山兴福寺，六朝栝桂郁云烟。老僧圆塔伤花落，潭影空人更怆然。
探梅::曾几::幅巾芒鞋筇竹策，踏遍山南与山北。雪含欲下不下意，梅带将开未开色。绕树三匝且复去，前村一枝应可摘。丁宁说似水边人，从今日报花消息。
南征 其二::张弘范::离多会少古皆然，惟我平生苦太偏。已是十年驱战马，又还万里驾征船。相思回首南天角，独许倾心北阙边。寄语故人知道否，戮鲸沈海在来年。
和张凝神见贻::曹勋::奉引归来春晚时，扁舟便欲访天随。都忘旧学尘埃满，顿觉新年气宇衰。遽有恩荣腾紫诏，了无功业立彤墀。先生妙句烦褒借，一夕光涵月不亏。
日本杂事诗 其二十三::黄遵宪::拔地摩天独立高，莲峰涌出海东涛。二千五百年前雪，一白茫茫积未消。
江城子·恩重娇多情易伤::韦庄::恩重娇多情易伤，漏更长，解鸳鸯。朱唇未动，先觉口脂香。缓揭绣衾抽皓腕，移凤枕，枕檀郎。
忆江南 本意九首 其一::范安澜::江南忆，虎阜最关情。七里堤边花作障，千人石上翠为屏。泥醉可中亭。
南征歌六首::唐顺之::月明吹笛武陵川，马上行人望跕鸢。莫怕炎洲饶毒疠，一冬飞雪似胡天。
梅圣俞挽歌二首::司马光::漆灯无复曙，柏径不知人。南纪光华减，中朝后秀贫。凄清千古韵，寂寞一丘尘。异日昭亭下，方多沥酒人。
晓发沙城由东山间道薄暮始达宣府::李时勉::仆夫促严驾，晓发銮舆先。避彼鸡鸣道，迂回由东山。山险历层叠，路狭经万盘。下山入地底，登高上云端。俯视蹴飞鸟，仰望扪苍天。谷崖莽无路，下马相攀缘。崎岖几回转，犹在数里间。旌旗蔽云日，剑戟森林峦。憩阴摘山果，㪺壑漱清泉。试看荷戈士，飞走轻飙旋。边关虽迢递，大道亦便便。既违澹台志，驱驰固宜然。悠悠日将夕，始及见平川。未知足力倦，飞骑得前奔。疾风觉后随，倏忽达军门。故人喜我至，尊酌且相欢。愿言励雅操，戮力奉至尊。但愿师奏凯，辛苦马足论。
风雨舟中作::郭钰::憔悴江头路已穷，小舟隔岸复相通。归云乱拥青山树，飞雨斜穿白浪风。避地数年成老丑，累人一饭尚西东。凭谁为息鲸蛟怒，容我沧浪作钓翁。
偈颂二十九首 其二十五::释云::大尽三十日，小尽二十九。昨夜送穷年，今朝贺岁首。时节有变更，佛法无新旧。既是个中人，不惜娘生口。坐对春风唱鹧鸪，嘉声不落威音后。
塞下曲::徐兰::万骑从天下，边人拭目看。长城无限窟，饮马一时干。
老农::释绍昙::畲田击壤乐年丰，不与儿曹戏剧同。问著义皇已往事，钁头倒把舞春风。
引奏后即事（八首）::蔡羽::千门花柳转枫宸，百和香中过辇尘。银箭忽从天上落，六宫仙子听时辰。
龙泉寺::姚燮::回坡出寺脊，拱寺朱墙缭。墙上匝柽柳，少叶多鸟巢。墙阴暗苔棘，气润栖虫号。纳云洞闼敞，跨阜虚坛高。依火佛在龛，荡籁钟如潮。檐幡一以滉，凉月悬林皋。群变出新态，人天归大寥。竹房就僧语，欲去心忉忉。
闻余士英都宪凯旋喜而有作::朱诚泳::貔貅十万度洮河，顷刻前徒自倒戈。小丑命从今日尽，名臣功比昔人多。一天膏雨消氛气，满路春风奏凯歌。闻有巨崖堪勒颂，万人相向为君磨。
齐太庙乐歌十六首 其三 嘉荐乐::谢超宗::清思眑眑，閟寝微微。恭言载感，肃若有希。芬俎具陈，嘉荐兼列。凝馨烟飏，分照星哲。睿灵式降，协我帝道。上澄五纬，下陶八表。
养真::区越::静里工夫不可无，无营正是静工夫。心同露鹤霄犹警，身似霜松老不枯。花柳尚缘诗有债，风流不用酒为徒。北窗枕近羲皇世，肯画陈抟小睡图。
捒中感事 其四::陈肇兴::二十年前此寄居，今来犹认旧茅庐。江山信美非吾土，富贵时还读我书。胸有甲兵期自试，手无柯斧欲何如。等閒忽起闻鸡舞，国计民瘼恨有馀。
病中答黄全之::佘翔::伏枕当春暮，穷愁岂有宽。腰应疑沈约，鬓已似潘安。诗草床头废，烟花梦里看。多君金石赠，病起欲加餐。
虬枝::丘逢甲::虬枝十丈老槎枒，迸出烘天万朵霞。惜我来迟春已暮，东山开过木棉花。
任丘道中寓目::王瑛::万山秋色送行鞯，高树云生欲暮天。可是河头渔艇出，鹭鸶惊起水西田。
有感漫成六绝 其六::李孙宸::纵横曾忆少年场，醉拥如花解骕骦。若问豪华何处减，佛前新供一枝杨。
癸丑五月朔，侍梦苕师游网师园观古柏既呈，兼简从周二首 其二::严古津::水石清幽小辋川，重寻旧迹未茫然。桃花红过黄梅熟，离相来参柏子禅。
论虾青色::贾似道::有等名为虾壳青，比似青来翅不金。不问牙钳白不白，须看项上带毛丁。
励志诗::张华::大仪斡运，天回地游。四气鳞次，寒暑环周。星光既夕，忽焉素秋。凉风振落，熠耀宵流。吉士思秋，实感物化。日与月与，荏苒代谢。逝者如斯，曾无日夜。嗟尔庶士，胡宁自舍。仁道不遐，德輶如羽。求焉斯至，众鲜克举。大猷玄漠，将抽厥绪。先民有作，贻我高矩。虽有淑姿，放心纵逸。出般于游，居多暇日。如彼梓材，弗勤丹漆。虽劳朴斫，终负素质。养由矫矢，兽号于林。蒲芦萦缴，神感飞禽。末伎之妙，动物应心。研精耽道，安有幽深。安心恬荡，栖志浮云。体之以质，彪之以文。如彼南亩，力耒既勤。藨蓘致功，必有丰殷。水积成川，载澜载清。土积成山，歊蒸郁冥。山不让尘，川不辞盈。勉尔含弘，以隆德声。高以下基，洪由纤起。川广自源，成人在始。累微以著，乃物之理。纆牵之长，实累千里。复礼终明，天下归仁。若金受砺，若泥在钧。进德修业，辉光日新。隰朋仰慕，予亦何人。
天章精舍释奠礼成示诸生 其四::全祖望::清澜雅自居朱学，学蔀成编世所传。此是当年执政意，真儒定论岂其然。
偶成::王世贞::睡起兀兀凭篮舁，衙参放来何所为。有书仅写马复令，得酒却忆牛医儿。西山一片青刺眼，石榴几株红亚枝。俸过六百不解免，行年五十终无奇。
寄李郡博子荩::欧大任::先朝释褐省郎中，谪宦犹居白雪堂。齐客风流推稷下，鲁儒文学在吴乡。衔鱼已听诸生报，割肉曾闻侍从狂。东望姑苏秋雁渺，尺书何日到江阳。
答王百谷虎丘送别::洪恩::林栖同倦鸟，山寺晚钟残。霜涸秋潭冷，风疏夜磬寒。榻方悬半偈，锡更指长干。尝就浮丘听，难禁别鹤弹。
闻许棠及第因寄桂雍::贯休::时清道合出尘埃，清苦为诗不仗媒。今日桂枝平折得，几年春色并将来。势扶九万风初极，名到三山花正开。更有平人居蛰屋，还应为作一声雷。
送罗颢甫讲学铁城::成鹫::山僧住山冷如水，春寒夜坐无衣被。隔窗短烛分照人，明发罗君戒行李。问君行李能几何，重等须弥轻过纸。世人所有君独无，两脚一肩行百里。世人所无君尽有，九象五丁驮不起。君昔读书书笑君，蠹鱼腹里寻糠秕。一朝糠秕发灵芽，浑沌重生圣贤死。死者已死生者谁，俗士得皮君得髓。六经放下无一言，直向穷荒唱宗旨。东西南北同此心，大道为公应尔尔。题诗寄语彼都人，谛观今日罗夫子。
秋冷一首::苏籀::岚烟澹澹雨飕飕，残卉折槎陂水头。赎尔典裘扃户牖，饶伊夹幕閟娟柔。{上艹下登}蓑廛肆斗牢落，泞潦穷途强释愁。箬下浮君霜露旦，岂应虚诧钓诗钩。
雨后至溪上三首 其一::杨万里::□□□□一番□，□□风光□□□。□□渭川公子在，此时□□理丝纶。
初夏幽居::樊阜::茅庐低小种桑围，妻喜蚕收欲上机。雀乳空檐花点点，莺啼深巷柳依依。交情自笑缘贫减，生计谁怜向老微。细雨池塘新水滑，芰荷初发未堪衣。
送董子仁给事使琉球::李东阳::琉球东望海门开，圣代提封亦壮哉。万里风涛才七日，六年天使此重来。麒麟有服真殊宠，薏苡无车莫浪猜。归忆皂囊封事在，殿前风采尚崔嵬。
游北禅寺::吴与弼::入门闻花香，傍砌看花色。花香细而清，花色洁以白。薰风院深沉，亭午人閒寂。悠哉羲皇上，着此忘机客。
无题::凌义渠::托意深深未敢言，回灯乍复忆消魂。远山近莫浮眉色，莲子初开隐笑痕。可代忘忧书满幅，避人私语月当门。孤情恰共兰心婉，欹笔凝思坐小轩。
盐城初夏，雨中诵“不知春去几多时，纱窗几点黄梅雨”之句，用赋十四首 其一::赵完璧::雨中红瘦空肥绿，强把馀香留寸曲。酒酣陡觉壮前春，为问来春还胜不。
潮居八景诗并序 其三 郊野畋猎::赵嗣焕::僻野山居世外林，纵禽逐兔古松阴。同行赳赳皆人杰，他日公侯寄腹心。
题玄麓山八景 其三 钓雪矶::宋濂::钓雪立苍矶，入夜鱼不食。不食非水寒，自是钩大直。
□为陈训道立之作::徐庸::碧叶参差引蔓长，秋风子熟满园香。味甘能解行人渴，欲试金刀放玉浆。
山居 定林::程俱::定林在何许，窈窕钟山麓。得非夸娥民，遗我障岩谷。
燕::袁袠::最爱堂前燕，高飞忽复低。趁风穿柳絮，冒雨掠花泥。帘影朝双舞，梁尘晚并栖。绿窗离思切，肠断各东西。
雪后::许月卿六::万木未春先玉蕊，千峰非浪亦银山。雪融毕竟无踪迹，依旧梅花耐岁寒。
蝶恋花 江南道中::朱士嵩::华发星星难取数，老去无成，决不叹迟暮。笑问春深深几许，老夫踏上江南路。满目青山频自语，绿树浓阴，说道春归去。布谷声中蜂蝶舞，花开花落成今古。
句::陈充::密叶高丛拥万枝，女仙成队绿云随。
题绣佛斋诗 其一::陈恭尹::遭逢虽不造，文采独堪誇。姑妇成双节，诗篇属大家。苦心追正始，真调脱铅华。世业闻孙在，芳兰不妄芽。
少年游 重午娶妇偶成::庞蕙纕::凤冠初卸，龙舟正渡，佳节恰新婚。羹遣姑尝，拜随堂上，红烛昨宵停。葵榴艾虎，晓妆才竟，深浅画眉痕。愿来年此日，儿生镇恶，客满孟尝门。
摸鱼儿 送侄谦甫出山::李俊明::这光景能消几度。大都数十寒暑。结庐人在山深处，万壑千岩风雨。朝复暮。甚不管、堂堂背我青春去。高情自许。似野鹤孤云，江鸥远水，此兴有谁阻。功名事，休叹儒冠多误。韩颠彭蹶无数。一溪隔断桃源路。只有人家鸡黍。歌且舞。更不住、醉中时出烟霞语。暂来樵斧。贪看两争棋，人间不道，俯仰成今古。
点绛唇 愁来::万树::天为清明，几番排当梨花雨。小楼风遽，麾散黄鹂语。中酒心情，欲遣偏无句。愁来处，可堪人去，帆带吴天絮。
别语 其一::王彦泓::行装怕俭思纷纭，衫袖啼痕替尔薰。休恃娇怜由阿母，便持心事语同群。环钗细碎亲收拾，香茗徐需好寄闻。牢记向他筵席上，莫夸知己解诗文。
姚君岫章题吾茅庵诗成八首依韵答之 其二::刘清漳::书剑飘零岁月耽，劳劳老况一茅庵。回思万里留鸿印，无忘一时古籍探。绩学违时人共弃，医贫无术我犹憨。而今学圃长林下，其苦如荼苦亦甘。
秋日杂咏::孔传铎::玉露萧森万壑幽，凄清天气独登楼。三更鹤唳惊回梦，万户砧声送到愁。但使读书充腹笥，莫悲身世似传邮。浮生几个成闲坐，且向花间判酒筹。
功成回銮恭颂二首 其一::胤禛::指顾靖边烽，怀生尽服从。遐荒归禹甸，大漠纪尧封。庙算无遗策，神功迈昔踪。凯旋旌耀日，光景霁天容。
偈颂六十五首::释普济::雪压双林树，风号万籁寒。瞿昙曾入灭，衲子眼难瞒。
秋日过于鳞郡斋分赋十二体得河字::王世贞::飞传霜横九塞戈，为君风雨又滹沱。相怜白璧燕关尽，未有黄金汉诏过。坐客尊醪初北海，郡人经术似西河。不知清羽频移调，萧飒城头落木多。
穷冬积阴::曾丰::将雨未成雨，久霜无复霜。青天方变色，白日且韬光。乘势群阴逞，归根万物亡。犹余南过雁，岁晚客他乡。
偈颂二十四首::释智遇::虎头燕颔，鸟嘴鱼腮。尽向者里纳款，且道者里是甚麽所在。
临江仙 甲午夏初，上海博物馆重晤刘海粟，即席赋赠::龙榆生::屈指廿年寻断梦，艺坛曾角双雄。燕云黯黯没孤鸿。沧溟留一粟，好自畅宗风。把手欢然成一笑，煮来新茗谁同。当时俊侣各西东。试攀潭上柳，摇曳艳阳中。
句::徐宝之::尽日飞花急，隔溪芳草深。
五日同诸公观竞渡二首 其一::卢龙云::三年海上笑栖迟，又到壶觞五月时。竞渡闾阎还楚俗，并游儒雅总吾师。光添舞袖辟兵綵，红映酡颜续命丝。岁稔民间饶乐事，临流卮酒未应辞。
木兰花慢 重九日作::胡先骕::倩横空雁影，写难尽，此时情。正病菊飘香，丹枫焕彩，霜岫浮青。寒江榜歌送晚，迸疏砧、怨笛入秋声。休说龙山落帽，近来欢事飘零。金尊，看取玉山倾，醉了莫教醒。算艳冶当年，如今尽付，眢井沈瓶。登高漫穷望眼，怕西风、吹泪满江城。消得题糕锦字，词仙知属何人。
登安陆西楼::赵嘏::楼上华筵日日开，眼前人事只堪哀。征车自入红尘去，远水长穿绿树来。云雨暗更歌舞伴，山川不尽别离杯。无由并写春风恨，欲下郧城首重回。
休屏怪松::释智愚::蛟干虬枝巧作蟠，鳞鳞鬣鬣自生寒。卧间不致为妖去，只就涛声起处看。
次韵庭藻题寒林渭川二图二首 其二::周紫芝::烟梢零乱一川寒，换得天孙锦绣端。却忆东窗旧时竹，年来新笋尽成竿。
夜雨枕上::陆游::秋雨不肯晴，秋夜不肯明；寸心集百忧，厌此点滴声。岁月不贷人，老病忽至此。丈夫本忧世，儿女乃畏死。
木犀花二首::晁公溯::满贮雕盘可镇帷，论花压尽剑东西。岂惟鼻观遭渠恼，邻舍闻香亦骇鸡。
为政::程滨::庶人难虑始，但可使之循。帅正孰不正，欲仁其必仁。序和出礼乐，君君自臣臣。骥不称其力，众星共北辰。自古皆有死，生道可杀民。
砌下杂英秋色烂然造物者之无尽藏也点笔成什亦兴之所托云耳 其一::弘历::晕紫霏红露蕊新，萧秋惯解作芳春。黯然一种含情处，似忆常年倚槛人。
辛卯秋日感怀和阿袁::熊盛元::其虚既亟寸心凉，桃偶登台国未昌。忍说幽燕百年恨，渐枯江汉九回肠。风生木杪云遮月，梦坠波心海换桑。便欲同车归去也，嗟哉我马正玄黄。
天寿山::顾邦英::十三峰势望中分，剩水残山倚夕曛。古道秋磷飞碧草，荒陵石马卧寒云。黄巾作难终亡汉，白马遗封尚祀殷。惆怅百年无故老，凭谁指点说遗闻。
疏帘淡月::顾贞观::沈腰织细，正芙蕖初日，露摇珠碎。别是天工，剪付一双秋水。丁宁莫作红楼醉。怕情多、易添憔悴。曲终人杳，数峰江上，唤湘灵起。但回首、绮罗丛里。几曾怨得，旧香新翠。老去风情，终古可怜身世。知卿未解闲愁味。倚清歌、犹滞巴里。停樽如梦，顾携碧月，照他无寐。
又渔父四首 其二::蒲寿宬::钓得鱼来日又斜，潮回无路可归家。炙鱼当饭且一饱，閒看白鸥飞浪花。
移病还台凡阅半岁乃愈始到家园视园夫治畦植::宋祁::卧治无功赐告回，聚叨鸣履上中台。壶公天壤非真死，蒙叟轩裳是傥来。经灌早蔬扶陇出，失刊园蕊犯簷开。此身疏拙真丘壑，不是当年王佐才。
寄令狐侍郎::韦应物::三山有琼树，霜雪色逾新。始自风尘交，中结绸缪姻。西掖方掌诰，南宫复司春。夕燕华池月，朝奉玉阶尘。众宝归和氏，吹嘘多俊人。群公共然诺，声问迈时伦。孤鸿既高举，燕雀在荆榛。翔集且不同，岂不欲殷勤。一旦迁南郡，江湖渺无垠。宠辱良未定，君子岂缁磷。寒暑已推斥，别离生苦辛。非将会面目，书札何由申。
苕雪与觉先弟先后寄菊数十种日涉小园聊复成咏 其二::陈曾寿::种菊无百本，朝夕涉小园。晴宵定微风，清露一何繁。叶翻急雨态，花漾千珠盘。泠泠沁心骨，匪我衣裳单。沦浃九秋心，岁晚复何言。
临江仙 癸巳冬夜::石任之::海雾山岚吹又聚，灯楼一影僧行。此心应折坠无明。眼中天欲白，镜里鬓还青。荒忽休论他世事，三生惟见今生。有人风露觅初盟。空花时幻梦，也共泪痕轻。
三峰寺::真山民::寂寞烟林噪乱鸦，青鞋步入野僧家。云深不碍钟声邮，日转还移塔影斜。廊下蜗黏沿砌藓，佛前蜂恋插瓶花。竹床纸帐清如水，一枕松风听煮茶。
怀天童故栖::释文珦::高僧住太白，给侍来天童。东岭极遐旷，西岩亦玲珑。神龙宅其巅，风云自相通。久别劳梦寐，何当返山中。
宫词 其十五::王圭::太尉洮岷破敌回，腰垂金带入关来。殿前献寿天颜喜，花覆千官拱御杯。
晚望二首::杨万里::月是小春春未生，节名大雪雪何曾。夕阳不管西山暗，只照东山八九棱。
五鼓::陆游::梦断华胥夜艾时，遶廊萧散曳筇枝。长空渐见明河落，短调犹残画角吹。世事又随朝日出，钓船莫负早秋期。南湖五亩新菰熟，此味惟应老子知。
甲寅上元::韩琦::元夕虽荒欲罢难，群情宜向此时看。官缘岁歉思从约，俗乐春游肯自安。风引香尘人不断，月和残雪夜方寒。谁知病守忧民意，歌舞樽前是强欢。
和友人吴山水仙王祠::袁昶::巫史传芭进酒卮，长筵吹彻玉参差。千年薶碧终难化，八月怒涛空尔为。配以逋仙荐秋菊，从骖水伯闪朱旗。江流不尽兴亡恨，抉眼苏台鹿上时。
行路难拟鲍明远八首 其四::曹家达::共工头触西北天，女娲练石补不全。离合古无怨，星河当得长桥填。行子出门车辘辘，出门割爱中道牵。便向天边化好月，满照君怀能几年。
浮邱八景 其七 挹袖轩::张廷臣::鹤氅飘飘不可留，驭风随处访丹邱。蓬莱此去无多路，迟尔相将汗漫游。
首尾吟 其三十四::邵雍::尧夫非是爱吟诗，诗是尧夫可叹时。大器晚成当自重，小人难养又何疑。既无一日九迁则，安有终朝三褫之。若向槿花求远到，尧夫非是爱吟诗。
闻杨学士士奇卧病赋诗寄简十首 其五::胡俨::见说新来坐不眠，重屏围暖拥青毡。但闻子敬歌桃叶，岂有杨枝伴乐天。
杂诗二十二首 其二十二::曹于汴::浩歌复浩歌，人世奈心何。心心山海隔，心心筹算多。相隔生睊忿，多算少安和。我生灵万类，寸心更靡它。胡为翻自苦，憧憧起干戈。吾将驱此心，委诸东流波。不分秦与楚，不知唯与阿。可使眉无促，可使鬓无皤。百年能几日，浩歌复浩歌。
偈颂六十七首 其四十一::释原妙::前四十五日何处去，焦尾大虫入闹市。后四十五日何处来，三脚驴子上高台。俊鹰快鹞便合乘时，跛鳖盲龟徒劳𨁝跳。
田园乐（四首）::张楷::清明处处飞雨，寒食家家禁烟。满地桑阴独步，半窗花影高眠。
晚望西崖::张嵲::石门山对新安县，基址平来蔓草秋。千尺微江清见底，悲鸣还向县前流。
观猎 其一::李攀龙::胡鹰掣旋北风回，草尽平原使马开。臂上角弓如却月，当场意气射生来。
雨后忆龙翔寺 其一::薛季宣::二峰高峙夹禅扃，长落潮音逐磬声。老僧睡起绝无事，不管波涛四面生。
物外杂题::陆游::粉堞临江渚，朱桥枕市楼。长吟策小蹇，又度一年秋。
和西涯相公春兴诗二首 其一::孙冕::山馆悠悠倚峻陂，别来应是两年过。鹿麋昔日游偏好，风雨他乡梦更多。松下小轩闲雨菊，月中荒径掩云萝。归来若待头颅白，其奈岩花笑客何。
满江红 寿陈丈良臣::段克己::有＊之后，国于陈、庆流苗裔。远世有、异人间出，簪缨不坠。别派中分汾水右，英灵吸尽姑山气。看凤麟、来应太平期，为佳瑞。都未展，经帮志。医与卜，浑作事。把活人手段，此中聊试。德义不孤朋友乐，田园粗了儿孙计。有鬓丝、禅榻老生涯，栖心地。
度岭赴耒阳三首 其二::顾璘::元夕村村鼓，春山处处花。韶光宜对酒，行客倍思家。
大道曲::徐祯卿::长安楼阁互相望，户户珠帘十二行。绿水过桥通酒市，春风下马有垂杨。
采菱曲::陆罩::参差杂荇枝，田田竞荷密。转叶任香风，舒花影流日。戏鸟波中荡，游鱼菱下出。不与文王嗜，羞持比萍实。
遣怀三首 其三::邵林::乍解馀酲梦未深，空斋独拥夜沉沉。香销篆缕迷无字，月吐波珠淡有心。到眼卿云终不雨，隔江琪树忽成林。此中微意应难识，且向寥天试一吟。
赐太液乘舟::严嵩::兰舟演漾水云空，花叶田田岛屿风。棹入琼波最深处，玉楼金殿影西东。
余家兄弟未尝久别今夏送平父之官山口冬仲朔::张镃::遵渚霜鸿散漫飞，江天分序益凄悲。孤生只合群居乐，半岁那禁两别离。发轫固知期远到，望船犹怕独归时。书来岂是寒暄语，尽写衷情慰渴饥。
雨霁龙门泛舟溯流回作::杨慎::江干新雨晴，江缆新流上。船头转云峰，船尾叠花浪。中洲蹇谁留，渺渺临风望。
如梦令 病起::钟蕴::抱病恹恹懒锈。怯怯腰肢如柳。睡起捲珠帘，恰恰莺啼时候。声逗。声逗。唤得深闺人瘦。
宿松风阁同钱章靖潘继芳限韵::盛颙::涉迹商郊世已淹，石潭容得老龙潜。泉声带雨还归壑，山色和云漫入帘。一窍有天通万象，六尘无地着毫纤。此游不减香山乐，赓倡争夸格律严。
金人捧露盘::汪东::玉纤忙。冰弦转，韵悲凉。启皓齿、缓吐清商。嵯峨凝碧，怕一声、高翥被云妨。群喧自定，更何须、贺老登场。月裴佪，花掩映，匀粉泽，淡衣裳。倚修竹、浅露梅妆。寸心多感，惹相思、仍似旧清狂。怅然归去，忍重吟、新绿池塘。
山水友馀辞 刺椿::王质::唤春鸟，当春呼，莫错呼，非茱萸。前林迎榆郎，后林接榆姑。刺椿，刺椿，黠禽掐捾馀姑存，土卵蕨鸡无宿根。
春暮 其二::沈守正::微凉小馆寄墙东，树影泥香尽日封。春到九分人梦梦，花留一片转秾秾。叩门大率皆凡鸟，吊古无端忆醉龙。老至渐多荏苒叹，故乡霞外隔千峰。
答张子白来韵 其六::成鹫::山绕松门水绕溪，石房深洞老猿栖。寻思古寺多年别，回首孤峰万象低。香印半销无宿火，苔钱全没有留题。主人记得灵山否，世路多岐定不迷。
蝶恋花（醉宿郑氏阁）::朱松::清晓方塘开一镜。落絮飞花，肯向春风定。点破翠奁人未醒。馀寒犹倚芭蕉劲。拟托行云医酒病。帘卷闲愁，空占红香径。青鸟呼君君莫听。日边幽梦从来正。
中秋夜不见月二首::宋祁::万里重阴晦玉轮，兔孤蟾远托霄垠。世间未必皆同恨，亦有居心不净人。
诗一首::醉客::行尽蓬莱弱水源，今朝忍渴过昆仑。兴来莫问酒中圣，且把金杯和月吞。
浣溪沙::何梦桂::金紫山前山万重。山高云密下苍龙。春来好雨遍三峰。芳草郊原眠茧犊，垂杨营垒击花骢。趣归行有紫泥封。
赠吴思道::曹勋::某也极连蹇，世缘牵喧卑。久困戎烬间，方与鞍马辞。得奉宫观禄，遽失糟糠妻。泪零繐帷风，春惨中梱悲。生理正落莫，幽思难平治。公来黟歙遥，率孤再拜之。慰藉累年别，叹息私门衰。而公颜渥丹，绿鬓白发稀。顿换神气妙，密验刀圭奇。内典禅悦深，外丹日月迟。阴功粹雅度，方为世所师。永怀我先君，与公深相知。辱以执友契，肯顾贱子微。贱子感诲言，於兹老锄犁。瓯窭祝场圃，翕张防寒饥。时时躬远郊，一一得自怡。次第教三子，令谙田亩为。老钝依颓檐，忘言随四时。幸会道此乐，秋风遽言归。尚有一瓣香，原奉钟吕期。
读金元诸公遗集各赋一章凡五首 其二 右谢皋羽::何允泓::一朝柴市障风埃，吞炭无由卖炭来。朱鸟咮从何处食，冬青花向几时开。度恭端帝魂难返，甲乙丙人名漫猜。崩角御亭羞万载，劝君莫更哭苏台。
奉酬侍御家兄东洛闲居夜晴观雪之什::窦庠::洛阳宫观与天齐，雪净云消月未西。清浅乍分银汉近，辉光渐觉玉绳低。绿醽乍熟堪聊酌，黄竹篇成好命题。应念武关山断处，空愁簿领候晨鸡。
登黄榆马陵诸山是太行绝顶处 其二::李攀龙::不尽寒云外，青峰落照多。秋阴生大卤，木叶下滹沱。巨壑藏风雨，飞梁挂薜萝。重关三辅地，跃马意如何。
和文潜二首::晁补之::阮籍空贪步兵酒，阳城犹恋集贤书。饱知世事非人力，可是因玄更泊如。
大通烟雨::郑懋纬::积雨迷江岸，炊烟逗草莱。鸥群飞不见，帆影望中回。
好事近::庄棫::春去日迟迟，静锁一庭浓绿。深院翠帷亭午，梦鸳鸯稳宿。门前流水是秦淮，风颤浪纹簇。牵动王孙归思，挂蒲帆十幅。
侯桂舲军门以《疏勒望云图》属题，赋五言四章 其三::杨昌浚::快睹旄头落，中兴建武功。栖身千里外，锡类八荒同。弓挂天山雪，笳吹瀚海风。归来将母念，犹认去时容。
八月十一夜风月可爱自前屋觅酒不得而归小诗::杜范::晚烟轻拂乱山横，落日才收月已明。万顷孤光低阔野，一天寒色带疎星。交情要与秋容淡，携手难禁夜气清。惯识醉中风月好，不知风月更宜醒。
送王子从军::屈大均::太白天将军，夜来穿月出。光芒一何长，直使阴精失。吁嗟兵象见，变乱将无日。怜君虎豹姿，自此难安佚。子房青云士，高尚素无匹。一朝去从军，鞍马如风疾。经营罗甸兵，左右哀牢帅。天心早能知，王命多论述。英雄方缤纷，囊括须高密。王侯宁有种，厮养亦胶漆。仲夏珠江湄，送君情洋溢。离支堆玉盘，花露甘如蜜。半醉即扬鞭，乳羊啖未毕。慷慨辞故人，故人多卓逸。羊裘钓泽中，亦有男子一。
落魄::陆游::落魄江湖七十翁，欲持一笑与谁同？萧萧雪鬓难藏老，寂寂蓬门可讳穷？好句尚来欹枕处，壮心时在倚楼中。无涯毁誉何劳诘，骨朽人间论自公。
瑞昌永兴道中作::王十朋::蜀道青天手未摩，肩舆从此上危坡。永城朝过路方永，多福夜眠僧不多。冈畔泥深愁欲雨，渡头舟小喜无波。青山满眼森高木，正为人稀免斧柯。
雨中不出呈斯远兼示成父四首 其三::赵蕃::湖外频年客，江东迩日归。欲知年事迫，看取鬓毛非。寄意虽梅柳，关心在蕨薇。令余倒芒屦，须子叩柴扉。
和怀翁戊戌春茗元韵::傅子馀::盘花无语对芳辰，高会年年不厌频。几度好春同此夜，一时名辈尽嘉宾。兴酣酒亦逢场饮，才拙诗难即席陈。为想平园风义在，未妨灯火寄情亲。
烛影摇红·乙丑元日书怀，次邵伯絅韵::夏孙桐::坐对流光，伴人红萼垂垂老。殷家甲子醉模糊，那辨春迟早。往事蓬山更杳。锁东风、龙楼日晓。杜鹃声咽，未稳寒枝，夜乌同绕。乡思花前，况惊驿使今年少。江莺江燕话烟尘，愁入瀛洲草。倦梦华胥唤觉。整残编、漫题却扫。盼春何处，强把屠苏，丁宁青鸟。
挽柴青山::陆文圭::衣冠百世纪，齿德一时尊。白马朝京客，青山负郭门。废兴疑有数，生死复何言。空有怀贤咏，西风滴古冠。
秋怀（二首）::何乔新::篱菊翘芳花，井梧堕轻碧。荣悴谅有时，世情何役役。寒蛩亦何求，嘒嘒号永夕。端居澹无营，玩物聊自適。春华虽可娱，适口美秋实。得马未足欣，亡羊亦非戚。生年知几何，抚卷悼往迹。乃知满圃郤，不若道傍栎。
临江仙·辛卯，一九五一年::黄咏雩::不解太清常不净，顽阴仍缀高空。云罗哀雁晚匆匆。伤心天水碧，残照海桑红。历历悲欢成苦忆，芳韶销尽愁中。人天一梦付沙虫。星辰非昨夜，天地又秋风。
和弟邦佐邦达贺得节::姜特立::吾祖平生学古空，至今余庆尚重重。佳城气象年来别，秀出南屏第一峰。
河西太守杜公挽歌四首 其四::岑参::漫漫澄波阔，沈沈大厦深。秉心常匪席，行义每挥金。汲引窥兰室，招携入翰林。多君有令子，犹注世人心。
寄黄吉甫::王安石::朱颜去似朔风惊，白发多於野草生。挟策读书空有得，求田问舍转无成。解鞍乌石冈边坐，携手辛夷树下行。今日追思真乐事，黄尘深处走鸡鸣。
问说::刘开::君子之学必好问。问与学，相辅而行者也。非学无以致疑，非问无以广识；好学而不勤问，非真能好学者也。理明矣，而或不达于事；识其大矣，而或不知其细，舍问，其奚决焉？贤于己者，问焉以破其疑，所谓“就有道而正”也。不如己者，问焉以求一得，所谓“以能问于不能，以多问于寡”也。等于己者，问焉以资切磋，所谓交相问难，审问而明辨之也。《书》不云乎？“好问则裕。”孟子论：“求放心”，而并称曰“学问之道”，学即继以问也。子思言“尊德性”，而归于“道问学”，问且先于学也。古之人虚中乐善，不择事而问焉，不择人而问焉，取其有益于身而已。是故狂夫之言，圣人择之，刍荛之微，先民询之，舜以天子而询于匹夫，以大知而察及迩言，非苟为谦，诚取善之弘也。三代而下，有学而无问，朋友之交，至于劝善规过足矣，其以义理相咨访，孜孜焉唯进修是急，未之多见也，况流俗乎？是己而非人，俗之同病。学有未达，强以为知；理有未安，妄以臆度。如是，则终身几无可问之事。贤于己者，忌之而不愿问焉；不如己者，轻之而不屑问焉；等于己者，狎xiá之而不甘问焉，如是，则天下几无可问之人。人不足服矣，事无可疑矣，此唯师心自用耳。夫自用，其小者也；自知其陋而谨护其失，宁使学终不进，不欲虚以下人，此为害于心术者大，而蹈之者常十之八九。不然，则所问非所学焉：询天下之异文鄙事以快言论；甚且心之所已明者，问之人以试其能，事之至难解者，问之人以穷其短。而非是者，虽有切于身心性命之事，可以收取善之益，求一屈己焉而不可得也。嗟乎！学之所以不能几于古者，非此之由乎？且夫不好问者，由心不能虚也；心之不虚，由好学之不诚也。亦非不潜心专力之敌，其学非古人之学，其好亦非古人之好也，不能问宜也。智者千虑，必有一失。圣人所不知，未必不为愚人之所知也；愚人之所能，未必非圣人之所不能也。理无专在，而学无止境也，然则问可少耶？《周礼》，外朝以询万民，国之政事尚问及庶人，是故贵可以问贱，贤可以问不肖，而老可以问幼，唯道之所成而已矣。孔文子不耻下问，夫子贤之。古人以问为美德，而并不见其有可耻也，后之君子反争以问为耻，然则古人所深耻者，后世且行之而不以为耻者多矣，悲夫！
早发东阳::钱起::信风催过客，早发梅花桥。数雁起前渚，千艘争便潮。将随浮云去，日惜故山遥。惆怅烟波末，佳期在碧霄。
新荷叶 其二 次中秋闰月表舅晁仲如韵::侯寘::今秋仲月逢馀闰。月姊重来风露静。未劳玉斧整蟾宫，又见冰轮浮桂影。寻常经岁睽佳景。阅月那知还赏咏。庾楼江阔碧天高，遥想飞觞清夜永。
战城南::吴均::躞蹀青骊马，往战城南畿。五历鱼丽阵，三入九重围。名慑武安将，血污秦王衣。为君意气重，无功终不归。
喜雨和胡都宪::严嵩::沾席敲窗慰客心，院池新水坐来深。烦襟正解尘中渴，好事如听谷里音。霮䨴总随和气洽，萧森时逐远风沉。天公只借须臾力，明日郊原看绿阴。
金刚随机无尽颂·依法出生分第八::释印肃::遍观诸佛法，不与群情杂。声色外威仪，透过魔军甲。
古乐府::权德舆::风光澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
瑞鹤仙::佚名::百年如梦蝶。叹古往今来，多少豪杰。图王霸业。谩得渔樵，一场闲说。秦宫汉阙。今只有狐踪兔穴。想荣华秉烛当风，富贵似汤浇雪。省也，损身薄利害己，虚名却如吴越。随缘养拙。柴门掩，是非绝。向午窗容膝，小溪垂钓，坐对云山万叠。夜横琴，伴我知音，碧天皓月。
送俞君实十首以长因送人处忆得别家时为韵 其三::朱晞颜::秋风吹客帆，江上遥相送。明月更多情，来照离人梦。
次韵朗元白所寄::止庵法师::自来溪里住，家计逐年增。日煮三窠菜，时供一个僧。坐禅非所习，看话亦无能。只么随缘过，如何继祖灯。
咏史::陈普::不缘廊庙尽谈空，安得狐狸啸晋宫。王氏可人惟逸少，更容谢万作三公。
芭蕉::梁以壮::小雨昨宵听已歇，当檐清响又飔飔。丹心在抱难舒展，碧袂临风易见知。水气昼阴肥石藓，烟痕秋静逗花篱。多情垂落为书用，却待何人解赠诗。
送周公度下第::边贡::征驾严晓装，行行及春阳。离心旷幽邈，如彼江路长。江路长，云漠漠。东楼欢笑一回首，十载高情镇如昨。先生负奇气，胸次何磊落。平生自许梁栋材，国门未筑黄金台。敝裘长剑惨无色，可怜五上空归来。空归来，勿凄楚。君不见齐无盐，今日椒房贵，昨日采桑女。又不见，商傅说，朝辞版筑暮霖雨。人生穷达会有时，世间俗子安得知。
杂剧·程咬金斧劈老君堂::郑光祖::楔子昼夜忧心辅国朝，开基创业建功劳。太平时序风光盛，腰挂金鱼着锦袍。小官刘文静是也。自从随侍大唐，数载之间，三锁晋阳，得归帝业。谢圣人可怜，加小宫为大司马之职。昨日行文颁行天下，自俺大唐建国以来，各处都归伏了，惟有洛阳王世充，杀了俺大唐使命，点聚雄兵，虎视咸阳，要与俺征战。今日早朝，御笔点差秦王唐元帅为挂印总兵，袁天罡、李淳风为谏议大夫，马三宝、段志玄为前部先锋，择日长行。左右门首觑者，等众大人来时，报复我知道。理会的。幼小曾将周易占，坎离坤兑匹乾天。虽无唤雨呼风法，永保华夷天下安。小官袁天罡是也，此位是李淳风大人。自扶立唐帝，宫封司天台上大夫之职。正在私宅看书，刘文静大人有请，不知有甚事，须索走一遭走。可早来到也。令人报复去，道俺二人来了也。理会的。报的大人得知，有袁天罡、李淳风在于门首也。道有请。二位大人有请。您二位大人少待，等众将来时，报复我知道。匣中宝剑逼人寒，袋内雕弓每上弦。不念自身披甲苦，骅骝何得离雕鞍。某马三宝是也，此位将军是段志玄。自扶立唐朝以来，官封俺二人殿前金吾大将军之职。今有刘文静大人来请，须索走一遭去。可早来到也。令人报复云，道有俺二人来了也。理会的。报的大人得知，道有马三宝、段志玄在于门首。道有请。理会的。二位大人有请。将军略等片时，等唐元帅敢待来也。某乃秦王李世民是也。在府中正坐，令人来报，有刘文静有请，须索走一遭去。可早来到也。令人报复去，道有唐元帅来了也。理会的。报的大人得知，有唐元帅来了也。道有请。理会的。有请。刘文静，请某有何事也？元帅，小官奉圣人的命，因有洛阳王世充，杀了俺使命，点就人马，要来与俺交战。某今奉圣人的命，教元帅为总兵宫，袁天罡、李淳风为谏议大夫，随军伍勾当；着马三宝、段志玄为前部先锋，同领马步禁军十万，剿杀敌兵，作急就行。见有敕命在此也。谨尊上命。随征将士，跟某点人马去来。【仙吕】【赏花时】准备着马到成功定太平，统领雄兵远去征。一个个显才能，威名耿耿，稳情取得胜也赴神京。众将都去了也。小宫回圣人的话，走一遭去。兵动列征旗，将军显武威。兴兵施战讨，共立锦华夷。第一折自小从来看武经，相持厮杀有声名。只因攘攘刀兵起，独占金墉一座城。某乃李密是也，祖居京兆府人氏，生而英勇，自小豪杰。如今隋帝失政，今六十四处烟尘，豪杰并起，某建立金墉城。我麾下有二士、三贤、五虎、七艄、八彪，兵有百万，将有千员，自号魏王。谁想李渊三锁晋阳，在咸阳为君，说他调兵来征伐俺洛阳。惟恐侵犯俺金墉城地方，着人请军师徐懋功去了，等他来时，报复某知道。理会的。颇观三略六韬书，布阵排兵广运谋。辅佐魏王为宰相，安邦定国显奇术。小官姓徐，双名世勋，宇懋功，本贯曹州离狐县人也。辅佐金墉随侍李密，封某为军师之职。正在私宅中闲坐，有魏公令人来请，须索走一遭去。可早来到也。令人报复去，道有徐懋功来了也。理会的。有懋功来了也。道有请。理会的，有请。懋功，你来了也。请你来有一件军情大事，你知么？主公，既是这等，差程咬金领三千人马，以巡绰边境为由，便是唐童来呵，有何难哉也！小校唤将程咬金来者。理会的。程咬金安在？主公呼唤你理！发黑须黄眼似金，攧搜容貌赛天蓬。手中持定宣花斧，不怕英雄百万兵。某姓程，双名咬金，字知节，祖贯东阿县人也。某幼习韬略之书，随侍魏王，保守金墉。今大王呼唤，不知有甚事，须索走一遭去。可早来到也。不必报复，我自过去。主公呼唤程咬金，有何事商议？如今有李渊，差唐童为帅，调兵来攻洛阳，惟恐侵犯俺边境。你听军师将令，你小心者。程咬金，你如今领三千人马，往边界上哨者，倘有别处来打细的人，与我拿将来者。奉军师将令，某今日整点人马，巡绰边境，走一遭去。雄名点就出金墉，威风赳赳镇边庭。若遇敌兵来犯境，活捉归来见懋功。程咬金点人马去了也。军师，俺后堂中饮酒去来。二士三贤播四方，七熊五虎赛关张。何时扫荡狼烟静，方显英雄大魏王。某唐元帅是也。奉父王命，同众将来取洛阳，可早来到北邙山下，安了大营。闻说此山历代名贤葬于此处。天罡先生，果然不虚也呵！元帅，是好山势也。【仙吕】【点绛唇】荡荡邙山，望中嗟叹，绕着这周围看，尽都是丘冢摧残，埋没了多少英雄汉。【混江龙】则见那园荒碑断，漫漫松柏翠烟寒。倒塌了明堂瓦舍，崩损了石器封坛。辨不出君臣贤圣冢，看不尽碑碣藓苔斑。我则见山花簇簇、山水潺潺。惟生荆棘，不见芝兰。荒凉境界少人行，狐踪兔迹纵横乱。叹世人目年归上，争名利到此一般。你众军校看守着营寨，等我看一看北邙山去。元帅，切不可出营去，面容上带着有一百日大灾，决休去也！不可挡吾，决要看去。【油葫芦】忽昕先生发语间，说咱面带着低运颜。你把那先天《周易》细循环，将我那五行四柱从头算。年灾月值依经按，阴阳不顺情，若顺情有祸难。吉凶之事从天限，若论那生死事有何难。元帅不听我之言，定遭缧绁之中也，那时悔之晚矣！圣人道算甚么命，问甚么卜。欺人是祸，饶人是福，听我告诉一遍者。【天下乐】常言道祸福无门人自攀，休也波奸，天数关。论先生算吾非妙罕，把一心放正行，你不必再阻拦，我可便虽愚痴非懦懈。元帅，怎生不听我的言语？不妨事，各归本帐，休管我也。既是元帅不依，俺众将各回本帐去来。宝帐腾腾杀气威，中军元帅有神机。且回本帐营中去，来朝祸福见真实。众将去了也。左右牵马来，轻弓短箭，善马熟人，百骑往北邙走一遭去。【哪吒令】宝雕弓慢弯，骏龙驹备鞍，紫丝缰轻挽，白玉带紧拴。急飞身上鞍，把镆铘款弹。挽红绒纵骏骝，转山麓临溪岸，不觉的早到前山。兀那小校每，等众将来议事，则说我睡哩。理会的。【鹊踏枝】把门人谨牢口，切莫要漏机关。我如今一探贼情，二去盘桓。不一时践征尘便返，则要您在军中坚守营盘。俺元帅去偷观金墉城池去了，着俺牢守营寨，无甚事，俺回帐房中去也。来到山边，并无一个鸟兽，再往山后观看去也。【寄生草】呀！恰转过山峰畔，又来到阔涧滩。只见那青松桧柏侵霄汉，怪石峻岭难模范。周围四下都观看，只见枯坟野冢倒石碑，荒凉古道飞寒雁。可是奇怪也，兀的不是只白鹿？不免赶将去。我拈弓在手，着箭！【幺篇】忙纵马临边塞，拽雕弓身慢翻。则俺那骅骝心急嫌蹄慢，将白鹿便往山后赶，放雕翎的的相侵犯。转山坡不见去如飞，霎时间风过休惊散。白鹿中了吾一箭，不见了，兀的不是座城池？好是盖造的好也！【金盏儿】我则见柳阴繁，映河滩，绕城池一带依平岸，则见那戍楼高耸接云间。门排金甲士，桥竖赤旗幡，金牌书大字，墉府魏都关。马跨骅骝疾似风，宣花月斧手中轮。忽听城外军情事，急出城来探事情。某程咬金是也。奉魏王的命，着我巡绰边境，远远的见一个人走，不知是那里来的，不兔去拿将来问他。兀的不城内一个将军来了也！可怎生是好？我纵马逃难去也。【幺篇】见一人急高呼骤征马宛，慌的我兜战马疾回还。心忙意急将人盼。那将军银盔凤翅逞威颜。他那里纵心追吾紧，我这里叉子告人难。见一座神堂高庙古，且闪在这其间。原来是老君堂，不免进去。这是老君圣像，尊神与某金鞭指路，圣手遮拦！我将门关上。神灵保护某者！是一座老君堂庙。此人躲在这庙里，他也逃不出命去。必然出这庙来。我在此树边掩映着，等他出来时，着他死于斧下。某乃秦叔宝是也。有程咬金赶着一人，往这老君堂去了，我赶上看是何人也。叔宝将军，我追赶着一人，往这老君堂来，今在此务要生擒活拿，我用斧劈开这庙门，看是甚么人。将军饶性命！我也不认的你是何人，你吃吾一斧！程将军不可伤其性命，可斟酌行。既然叔宝劝我，且饶他一斧。小校，将此人执缚定，拿至金墉城，见俺魏王去来。兀那犯边的将军，你端的是何人也？【尾声】我便是唐国一藩臣，今日个误把金墉犯。便好道祸临身悔之已晚，恨不听天罡言语拦。凤凰雏落在笼樊。惹愁烦，甚日将师班？把我那盖世英雄一笔删。也是我一时性情上疏散，倒做了机谋中破绽。看何时逃难离边关。第二折小官刘文静是也。自从唐元帅与众将征伐洛阳去，未见回来，左右门首看者，若来时，报复我知道。理会的。某袁天罡是也。俺众将星夜来到咸阳，火速临朝，先见刘文静去。可早来到也。令人报复去，道有俺众将来了也。着进来。着进去。众大人，马上索是辛苦也。怎生不见元帅来？兵到北邙山下，我算元帅有一百日大灾，元帅不听私出去，被李密差程咬金拿将去了也。大人放心，我与李密有亲，我务要去金墉城，见了李密，亲自取元帅，走一遭去。左右将马来！急骤骅骝奔外邦，心忙不惮路荒凉。若还到的金墉地，管教元帅赴咸阳。大人不可去！我算他也有一百日大灾，他也不可去。某乃李密是也。谁想唐秦王侵犯我国，被程咬金拿将来，如今下在南牢。令人门首看者，看有甚么人来。小管刘文静是也。自从离了咸阳，不觉到了金墉。不免进城见魏王去。可早来到也。令人报复去，道有威阳使命来到了也。喏！报的大王得知，有咸阳使命刘文静来了也。着他过来。理会的。着你过去。你不是刘文静？小官是也。有敕谕在此。唐君敕谕魏王座前：今有秦王领兵，剿杀天下群雄，不想误犯洛阳边境被获，今差使臣前去，将千金之资请罪，放还本国，惟王鉴之。你这厮！你因与我有关亲，你归唐王，各事一主。敌国之臣，怎敢大胆？左右，与我拿着这厮，下在南牢中去！颇奈无知大不良，倚亲来此恼吾肠。二人下在南牢内，管教永不到家乡。鼎鼐调和理庶民，安邦定国立功勋。为臣辅弼行忠孝，堪作凌烟阁上人。小官姓徐，双名世勅勣，字懋功是也。幼而习文，颇知韬略之书。因豪杰并起，某先随翟让起义于瓦岗，因除翟让，后佐于魏王李密手下。见今魏王手下，有雄兵百万，战将千员，其中有二士、五虎、三熊、八彪，据于金墉城。此处粮多草广，奉秦王之命，大赦囚犯之人，差小宫同魏微、秦叔宝，往牢中放罪人去。领敕到衙，等他二人束时，同共开诏。小校门首觑者，等魏徵、秦叔宝二位大人来时，报复我知道。理会的。小官姓魏，名徵，字玄成。小官幼习儒业，颇看诗书。因天下群雄并起，小官同徐懋功等今佐于魏王李密麾下。俺这金墉城魏王，多招将士，广结英雄，积草屯粮。俺魏王领兵，与孟海公相持去了，教俺同徐懋功、秦叔宝二位大人，固守城池。不想杀了孟海公，得了沧州，今差使命来，教俺大赦金墉城的囚犯，着小官同往牢中，释放罪人去。今领敕书到衙门，同共开此诏书去。可早来到也。小校报复去，道某来了也。理会的。喏！报的大人得知，有魏徵、秦叔宝来了也。道有请。理会的。有请。看了诏书内，此一句单说着唐元帅刘文静的事。我有一句话，敢说也不敢也？将军有话，但说不妨。我想唐家国坐咸阳，人心拱服，这唐元帅上应天命，下合人心，兵行得胜，马到成功。被程咬金赶到老君堂，某见有异相，我想俺魏王所行之事，闭塞贤门，有功不赏，有罪不罚，暗诛贤士，天不降祥，乃义理不辨，望大人每详之。公言者当也。左右人，牢中取出唐元帅刘文静来。某唐元帅是也。自离了咸阳，悔不听袁天罡之言，果遭他人之手。刘文静，谁着你来也？为元帅之苦，避死贪生，何为忠臣也？恰才叫俺每，不免走一遭去。有何人搭救俺也呵！【中吕】【粉蝶儿】俺如今度日如年，遭缧绁心中嗟怨。悔不听贤相之言，自为载看金墉，寻白鹿，怎生敢相犯？他将我拿到厅前，下南牢不由人分辨。元帅，休要恼怒，权且奈心也。【醉春风】不由咱心内恼泪珠垂，也是咱时运蹇。不信那贤臣言语受忄西惶，悔时节晚、晚！恨不的驾雾腾云，臂生两翅，飞出狱院。如今魏王大恩赦罪，内说"南牢二子，不放还乡。"你二人休想还乡也！【上小楼】听说罢愁眉泪眼，则是望恩官方便。我如今犯法违条，扰乱边疆，罪可当然。忙跪下，三位官，将诏书更变。俺若救了你，便来报仇也。咱非敢再兴兵又来交战。你不是等闲人。俺如今救了你，到后来有大望也。良禽相木而栖，贤臣择主而佐。闻说唐君德胜尧舜，钦文敬武，天下纷纷，以有德而伐无德，以有仁而伐不仁，如今望二位大人主意也。【十二月】则是望恩官可怜，若道是放我回旋，到的那咸阳里，久后拜谢明贤。快休动人马也。【尧民歌】呀咱每怎敢报衔冤？到来朝一一诉三贤，险些儿一命丧黄泉。多谢恩官救咱言，今也波年，今年得凯旋，异日见恩官面。此言决不可漏泄。"不"字出头，改个"本"字。大妙！大妙！一字抵万金之价。左右人开了枷锁，您二人路上小心仔细。俺三人改诏书，放你还邦也。谢了三位恩人！【耍孩儿】今日个多承贤士恩难断，救得俺时间倒悬。回朝亲奏玉阶前，不忘了施恩德改诏哀怜。我自想英魂丧在金墉地，岂知道今朝还帝辇。忙把行途践。此恩此德，肺腑难言。元帅记着俺三人也！我切切在心，亦不敢忘也。【尾声】俺如今拜别了即便还，赴家乡朝御前。何朝见得恩官面？若要是归到咸阳，避甚么路儿远！今日改诏救了秦王，乃魏徵大人之功也。若是魏王见责，俺三人一面承当。各归本府去来也。公门之处好修行，三人改诏放英雄。如今欺公为主施恩义，人生何处不相逢。楔子泰山顶上刀磨缺，北海波中马饮枯。男子三十身不立，枉作堂堂大丈夫。某乃大将萧铣是也。因隋失其政，天下豪杰并起，各占封疆，某聚集军马数万，独占江南九郡之地。某麾下有兄弟二人，乃是萧虎、萧彪是也。又有一员大将，乃是高熊，此人十分英勇，不期李密占了金墉城，又闻的李渊领着他子父兵独占天下，在此咸阳，自称大唐神尧高祖，他不忿天下豪杰之心，今要并吞天下。今着唐童为帅，领大势人马，来征俺江南。某想来，有雄兵百万，战将千员，兄弟每，量唐童何足道哉也！尊兄在上，既然唐元帅领兵征俺江南，必然运机对敌，俺随后发兵，拒敌大唐，有何不可？兄弟，大唐将勇兵雄，可用意剿杀他也。大王，俺这里百万雄兵，都是好汉，量唐元帅到的那里也！二兄弟萧彪，你可小心与唐将相持，着志者。大王，俺二人紧跟着哥哥出马，分胜败定在今朝也。兀那小校，与我唤将大将高熊来者。理会的。高将军安在？我做将军古怪，厮杀相持无赛。常川吊下马来，至今跌破脑袋。某乃大将高熊是也。十八般武艺，无一件儿是会的。论文一口气直念到"蒋沈韩杨"，论武调队子歪缠到底。在教场里竖蜻蜓耍子，巴都儿来报大王呼唤，不知有何将令，小学生跑一遭去。可早来到也。小校报复去，道有大将高雄来了也。理会的。喏！高将军来了也。着他过来。理会的。着你过去哩，老元帅，小人剑甲在身，不能打腿。唤小将有何事？高熊，唤你来不为别，今有大唐领大势军马，与俺拒敌，说他每十分英勇，你可与他拒敌，小心在意者。得令。奉大王将令，统领十万雄兵，亲为合后，杀唐兵走一遭去。大小三军，听我放屁，未曾上马，先吃一醉。不穿铁甲，披着镐被。撞见唐兵。和他对垒。射将箭来。舒着大腿。丢了残生，黄泉做鬼。十万兵摆列刀枪，一个个跨上绵羊。遇相持准备逃命，夹回马跑到良乡。高熊与唐兵交战去了也。两个兄弟，咱领大势军兵，整搠人马去接应，与唐兵相持厮杀，走一遭去。。雄兵百万列枪刀，个个威风杀气高。。若还撞见唐兵将，决定斩首不相饶。近来脱离金墉难，复为唐朝股肱臣。小官乃刘文静是也。自从搭救主公，不期李密将某也囚入南牢，多亏魏徵改诏，放秦王并某还邦。今李密兵败势倾，奉大唐圣人的命，着奏王亲自为帅，统兵十万，南征萧铣。某为前哨，先在此清风玲等候。尘土起处。唐元帅敢待天也。某乃秦王李世民是也，多亏魏徵改诏。放某还乡，今李密亡家丧国，某表父王圣命，着某南征萧铣，挂印为帅。某同此三将。乃秦叔宝、段志玄等，领兵到此金沙滩。某先差马三宝在清风岭截杀贼兵。二将军，看俺这唐兵，是好威势也！元帅，俺这唐兵人强马壮，耀武扬威，真个是将勇兵骁也！元帅，俺唐兵旌旗千里，杀气冲霄，量萧铣何足道哉！远远的不是刘文静的旗号至近也？元帅，小官刘文静，前哨军马在此谨候也。大小三军，摆开阵势，萧铣敢待末也。大小三军摆的严整着！元帅，小将每知道。萧彪你合后着。我知道了。采者何入？某乃大将萧铣是也。你来者何人？其乃大唐元帅秦王是也。无那萧铣，及早下马受降！量你到的那里！操鼓来。【仙吕】【赏花时】我与你纵马横刀去战敌，杀气腾腾映日起。助阵鼓凯春雷。萧虎吃吾一锏着！恰便似鞭伏了盗跖。萧彪吃吾一剑！龙泉下鲜血染锦征衣。你杀了我两个兄弟，更待干罢！我和你决战九千合。二将靠后，某单战萧铣。操鼓来！【幺篇】再交马刀迎画杆戟，轻展猿猱斩逆贼。唐童是英勇，我近不得他，我逃命走了罢。杀的他七魄散五魂飞。萧铣吃吾一刀！俺元帅刀劈了萧铣，得了胜也。见小校登时间报喜，今门个敲金镫齐唱着凯歌回。某乃高熊是也。某领着十万雄兵，与大唐家交战，故意截住唐元帅回路。大小巴都儿，摆开阵势。来者何人？某乃唐将马三宝是也。奉唐元帅将令，差某领三万精兵，在此清风岭接应。闻知元帅得胜还营，有萧铣手下余党未退，截俺唐兵回路。远远的尘土起处，不是贼兵至也？某乃江南大将高熊是也，故来截你回路。你见我手中的钺斧么？我和你决战九千七百六个四合半，才显我老高的手段也。你来者何人？某乃唐将马三宝是也。花腔边鼓擂，杂彩绣旗摇。众将齐呐喊，二骑马相交。这马将军十分英勇，我敌不住他，我虚劈一斧逃命走了罢。我死也。谁想高熊截俺唐兵回路，被某枪刺高熊，剿杀了贼兵败将。班师回还，回元帅话去来。颇奈高熊觅战争，故来截路当唐兵。被吾枪刺贼兵死，得胜回朝奏圣君。第三折得胜班师报捷回，秦王立国展兵机。阵前一战诛萧铣，青史书名万古题。某乃军师李靖是也。闻知唐元帅南征萧铣，一鼓而下，得胜班师回国。我使的一个报喜的探子去了也，这早晚敢待来也。一场好厮杀也呵！【黄钟】【醉花阴】百万天兵喊声炒，自古无今番战讨。凭虎略显龙韬，奉命兴师，有道伐无道。则-阵定唐朝，听小校从头，报、报！喏！说这遭。好探子也！从那阵面土来，看他那喜色旺气：锦袄偏宣锦战裙，全环双衬渗青巾。阵前查探军情事，专听来人仔细陈。俺唐兵与萧铣两家对住阵，怎生相持厮杀来，你喘息定，慢慢的说一遍。【喜迁莺】我则见密排军校，明晃晃剑戟枪刀，英豪。征尘笼罩，骨刺剌的旅旗杂彩摇。杀气飘，如虎豹征人勇烈，似蛟龙战马咆哮。好厮杀也！那壁厢萧铣、萧虎、萧彪出马，俺这厢唐元帅、秦叔宝、段志玄三将临阵，好相持也！六员将顿剑摇环，六匹马踢跳弯奔。六军勇冲围破阵。六人战胆战心寒。六般儿渗人兵器，似那六天兵降下天关。六沉枪阔剑巨斧，六丁神混战人间。六员大将，怎交马耀武扬威，兀那探子，你慢慢的再说一遍。【出队子】六员将雄如虎豹，逞英雄秦叔宝。皮楞锏将难逃，萧虎舒时该命夭。俺段志玄，剑斩萧彪阵倒。俺秦叔宝仗着唐元帅的威风．锏打死萧虎；段志玄显大将的英雄，剑斩了萧彪。好相持也！叔宝英雄不可当，全凭铁锏保封疆。打翻萧虎难逃命，更有将军段志玄。剑斩萧彪魂魄散，阵前萧铣大开言，单搦秦王双战斗，今朝目下定江山。俺秦叔宝、段志玄杀翻了萧虎、萧彪，那萧铣在阵前厉声高叫，奈俺元帅，怎生相持，探子你慢慢的再说一遍者。【刮地风】恶狠狠萧铣军前施燥暴，搦元帅比并低高。俺秦王听罢呷呷笑，纵马轮刀，垓心内显耀英豪。阵面亡并不相饶，见画戟来钢刀去，怒气相交。有百十合不定交，耍辨个清浊。俺元帅刀起人头落，呀！敢血淋漓锦战袍。俺元帅与萧铣战到百十合上，见萧铣筋弛力尽，马困人乏，望元帅虚刺一方天画杆戟来。俺元帅举起雁翎刀，立诛了萧铣。则见金盔倒偃，两脚登空，倒于马下。元帅英雄播四方，能文善武世无双。南征萧铣功劳大，刀劈贼徒定万邦。天下豪杰皆上表，威镇乾坤罢刀枪。真为白玉擎天柱，堪作黄金架海梁。唐元帅立诛了萧铣，怎生杀败残兵将，你慢慢的再说一遍。【四门子】俺元帅斩将驱军校，杀残兵无路逃。把城郭收将军士又招，下江南远征真一扫，府库又封，臣子又朝，-处处归降顺了。俺唐元帅诛了萧铣，有贼将手下余党，围住秦王。俺元帅托赖圣人洪福，剿杀败残兵将，好英雄也！文武双全将相才，气冲牛斗卷江淮。江南地面属唐国，天下诸侯上表来。后有高熊截住俺元帅归路，不期马三保敌住，枪刺死高熊，平收一国。见今四海咸宁，万民乐业，真乃太平之世。探子你再说一遍。【古水仙子】呀、呀、呀万方宁仰圣朝，纳土称臣皆上表。美、美、美风雨调和军民安乐，见、见、见四夷人来进宝。太子年五谷丰饶，将、将、将十八处擅改皆尽剿。俺秦王谨奉尊君诏，是是是平萧铣定唐朝。俺唐元帅平定了江南，探子无甚事，自回本营中去。【尾声】四海称臣万民乐，建立下盖世功劳，万万载愿吾皇登大宝。探子去了也。俺圣朝军马得了胜也，这的是真天子百灵咸助方显大将军八面威风第四折五夜漏声催晓箭，九重春色醉仙桃。旌旗日暖龙蛇动，宫殿风微燕雀高。小宫乃殿头官是也。今日早朝，飞报军情来，奏说俺唐元帅为观看北邙山，教魏王李密所获，圣人差刘文静为使，赍敕与李密讲和去。不想李密将此二人，都下在南牢。今闻的李密收了沧州，杀了孟海公，赦此一城罪犯之人，不想诏书内一应囚犯俱放了，则不放俺唐元帅等二人。有刘文静所央魏徵等改了诏书，将俺唐元帅等二人释放了。今又奉命征伐江南，剿杀了萧铣等，又得了人马粮草无数。今全功得胜，表圣人的命，着小官传与该衙门安排筵宴。犒劳大小众碑。就差一使分。前去加言踢赏，小官在此帅府等侯，少校门首觑着，若唐元帅等采时，报复我知道。理会的。某乃唐元帅是也。平定江南已回，今日班师。秦将军，俺入朝见圣人去来，遥望京师不远，今已得胜还朝。大小将军，是好威风也呵！【双调】【新水令】立诛萧铣靖边庭，托赖着一人有庆。班师回帝辇。领将到神京，报捷连声。临帅府听宣命。可早来到帅府门首也。小校报复去。有秦王等下马也。理会的。喏！报的大人得知，有唐元帅等下马，见在府门首也。道有请。理会的。大人有请。唐元帅于国有功，与众将甚是辛苦也。老宰辅治朝纲不易也。元帅，似此智勇妙算，名扬天下，实乃国家磬石之固。大人，非某之能，托赖尊君洪福，并二位将军之能也。老宰辅，此一场非俺二将之能，仰赖元帅虎威。老大人，俺二将杀了萧虎、萧彪，总不如元帅战敌贼首，立诛萧铣。今日定了太平也。元帅，一来尊君洪福，二来元帅谋略过人，今日得了胜也。【沉醉东风】奉敕旨征南远行，奸邪萧铣排兵。无徒萧虎强，怎比秦琼胜，则一锏丧了残生。颇奈萧彪寻战争，被俺段志玄，宝剑斩安边定境。元帅之能，不在诸葛武侯之下，量萧铣到的那里也！【挂玉钧】萧铣英雄武艺能，方天戟横持定。出马开旗呐喊声，我刀过处无回颈，有似那斩蔡阳，霎时诛谗佞，将他那百万貔貅，一扫皆平。元帅少待，小校就请季靖军师，将那收复了李密手下众将官，都与我拿将来者。理会的。李靖军师。大人有请。小官李靖是也。今有魏王李密手下大小众将，尽皆归降俺大唐，内有一人，乃是程咬金。此人当日将俺秦王主公拿至金墉城，多亏魏徵改诏，放俺元帅还邦。今日程咬金投降，未知秦王尊意，怎生决断。小官将程咬金执缚定，拿见秦王去。可早来到帅府门首也。小校报复去，有李靖军师来了也。理会的。报的大人得知，有李靖军师等来了也。道有请。大人，俺元帅平定了江南。深有汗马之功劳也。军师真乃扶持社稷股肱之巨也。不敢不敢。小宫此一来有一事启知元帅。军师有何事？如今李密手下大小众将。尽皆降俺大唐。内有一将乃是程咬金。某想此人手持宣花斧，追赶元帅，拿至金墉城。谁想今日程咬金投降，将此人执缚定了，拿来见元帅。见在帅府门首也。着他过来。理会的。左右人拿将过去！元帅，则他便是程咬金。大王，小将乃亡家之巨，前者不可追袭大王，小将有弥天之罪，今日投降。小将情愿纳头受死于大王斧钺之下也。军师众大人听者，为人臣者当以尽忠报国，程咬金追某至老君堂，此人当时尽忠于魏王，未识某矣。今天投唐，某肯念其前仇？岂不闻桀犬吠尧，非尧不仁，皆各认其主。某今将程咬全将军举入朝中，必当重用。我亲释其缚也。感蒙大王，赦臣万死，大王若纳微臣为将，我舍一腔热血，尽忠竭力，报大王不杀之恩。程将军但放心，某奏过尊君，必有重用，封官赐赏也。左右人抬上果桌来者。元帅满饮此杯。某也饮酒，老宰辅同军师与众将，今日与某正当龙虎风云会。钦赐筵宴，庆功饮酒，正当其礼也。【川拨棹】开玳筵庆功成，劝金杯饮醁酉需。文武公卿笑语欢声，乐酌酶方归画庭，献烹炰佳馔馨。剿杀天下群雄，天下太平，方今四海晏然也。【梅花酒】见如今太平，战争尽皆宁。千邦万国来朝正，金枝玉叶永延龄，风调雨顺年丰盛。皆托文武之能也。【七兄弟】呀！文臣每尽调鼎武将每操兵，是处咸亨，法正官清。愿吾早圣寿安万万岁祝遐龄。三边静，四海清，灵芝现，醴泉生，庆云灿，景星明。皆因是圣天子洪福齐天，文武每保安社稷，皆丰稔之世也。【收江南】呀！托赖着圣朝天子重群英，贤臣良将辅朝廷。中原清宴贺升平，幸仓廒满盈，保皇图一统万年兴。雷霆驱号令，星斗焕文章。小官乃天朝使命是也。奉圣人的命，着其直至元帅府，加官赐赏走一遭去。可早来到也。唐元帅装香采，并大小众将，望阙跪者，听圣人的命，加官赐赏也。大小众将，谨听敕旨！您听者：因李堵侮慢朝纲，金墉城积革屯粮。唐元帅偷观入境。程咬金各佐主追赶秦王。斧劈在老君堂内，秦叔宝锏架住真表忠良。袁天罡算百日之难，亏魏征改诏书释放还乡。王世充兵败李密，有萧铣不顺大唐。圣敕封秦王为帅，统雄师征讨南方。供洪福立诛萧诜，破奸邪展三开疆。奉圣命加官赐赏，排御宴犒劳非常。加秦王继承后位，秦琼等位至都堂。扶社稷万年一统。保皇图帝道遐昌。题目唐秦王误看金墉府正名程咬金斧劈老君堂
过信州::高克恭::二千里路佳山水，无数海棠官道旁。风送落红搀马过，春光更比路人忙。
同胡学宪伯贤集文昌阁::黄梦说::并辔江头洗玉瓶，仙宫凝望壮怀生。寰中禹迹河山丽，象外尧天日月明。杖点浮云千虑破，花飞閒幔九愁轻。直须酩酊酬佳景，休问谁为眼独醒。
远如期::陈子升::经年弹一调，道是远如期。未审邀欢地，都为伫立时。加衣防玉体，对镜写山眉。万事归专一，何当慰所思。
寄张幼于吴山读书::黄姬水::十载东林尘外踪，渔歌樵唱上方钟。诗成尽染烟霞色，性定应同土木容。破戒常持社中酒，捐囊曾买路傍松。重谿回壑犹嫌近，更入吴山第一峰。
法驾导引::刘辰翁::天正子，天正子，亥正较差些。床下玉灵头戴刀，手中铜叶锦添花。乞汝作飞霞城山以石龟为寿，铜荷叶盛之。辽东鹤，辽东鹤，无语鹤头斜。尘土不知灰变缟，周遭会见顶成砂。城郭待还家。
本事诗::苏曼殊::无量春愁无量恨，一时都向指间鸣。我亦艰难多病日，哪堪重听八云筝。
边月::陈恭尹::神龙衔烛地，顾兔亦乘轮。共此中闺照，分随出塞人。露漙光不匝，野阔影无邻。候满年年事，空嗟归梦频。
寒梅野雀图::高迈::阴阴榕叶覆寒梅，山径无踪尽绿苔。啼鸟自知安稳处，成群飞去又飞来。
夜行船·淡饭粗衣随分过::王炎2::淡饭粗衣随分过。新成就、庵寮一个。静处藏身，十分自在，只恁么、有何不可。过眼空花都看破。红尘外、独行独坐。也没筹量，也没系绊，更觅甚、三乘四果。
与稚荃论小山词1947::缪钺::绝代论词境，谁如晏小山。不容世轩轾，自与古跻攀。托意芳馨里，观生卓荦间。秋窗一商榷，仿佛彩云还。
永兴道中人家::邓云霄::一径穿林杪，群山护竹扉。秋高禾黍熟，日暮牛羊归。窗外浮云度，厨前瀑水飞。平生丘壑意，对你益忘机。
秋夜::邓云霄::庭梧凋一叶，忽到授衣时。懒妇未鸣杼，寒虫已络丝。城高霜信早，夜永漏声迟。旅况须沉醉，黄花满竹篱。
拟唐臣春苑池应制::汪炎昶::圣君垂拱殿，游豫及时和。辇驻花边静，舟攒柳外多。泛遥齐解缆，载重密垂河。傅楫轻高手，变诏谰棹歌。鱼方弃钟沼，禽亦感殷罗。唼藻翎频怖，看云首屡峨。大疑鹏与似，瑞比凤来过。鵷鹭欣相狎，岛翳许继哦。微臣亦□幸，共尔沐恩波。
题菊花诗卷 其五::丘逢甲::百尺澄台对落晖，旧吟花处地都非。重寻十七年前梦，飘尽黄金泪满衣。
题扇次倪良弼稽勋韵::李东阳::渚兰汀芷思芳年，多在秋风白露前。欲把青溪溪上笛，夜凉吹遍泬寥天。
天宝宫词十二首寓感 其三::顾瑛::莲花池畔暑风凉，玉竹回文宝簟光。贪倚画屏调翡翠，误开金锁放鸳鸯。轻绡披雾誇新浴，堕髻攲云衒晚妆。笑语女牛私语处，长生殿下月中央。
长安逢故人::郎士元::数年音信断，不意在长安。马上相逢久，人中欲认难。一官今懒道，双鬓竟羞看。莫问生涯事，只应持钓竿。
清平乐 秋晓，和海闾香词::潘宗洛::罗帏凉到。窗外闻鸡早。残月半规斜枕照，有梦也应草草。分明帐绣芙蓉，独眠人起谁同。试约生香衣扣，又添一夜西风。
贞女祠::许棠::何穴藏贞骨，荒祠见旧颜。精灵应自在，云雨不相关。落石泉多咽，无风树尽闲。唯疑千古后，为瑞向人间。
戏答禽语二首 其二 楚蜀春间有鸟鸣曰甜也吃苦也吃盖反舌类也::陈洪谟::甜也吃，苦也吃，有鸟飞鸣胡棘棘。世情冷煖尔所知，口腹至微何足惜。饿采西山薇，醉饱墦间食。九鼎鸿毛须自择，甜也得，苦也得。
经师朱教谕先生八十寿言::王世贞::仍栖故垒学庚桑，书带沿阶薜荔墙。老去朱颜犹自王，少来青眼或能方。西河旧忆经生业，北面谁当弟子行。偶为敲针一垂钓，不将余日向文王。
送裴仲孺摄汝阴尉::邹浩::我读醉翁思颍诗，恨不六翮西南飞。頖宫朅来滨颍水，颍水虽同非颍尾。羡君匹马秋风前，吏隐去作南昌仙。霜威凛凛肃普天，环湖潇洒皆当年。时丰铙鼓如寒蝉，想见丝缗上钓船。太白还光醉翁死，邻家仍无隐君子。山高水深谁与知，只恐未乐君先悲。朱方豪士森戈矛，青云蹭蹬犹督邮，不如黄鸡白酒相与醉即休。
初月::屈大均::乍成秋水魄，光未碧空流。白露微沾影，黄云细摺愁。蛾眉能几夕，玉镜好禁秋。岂有齐纨扇，团圆至白头。
题湖上壁::周弼::寒食风埃满客襟，西湖烟雨送愁频。日高未起鸟呼梦，春晚不归花笑人。
庐山杂诗十四首 其七 行莲花谷最高处::汪精卫::峰势阽危人影孤，天风飏发粟生肤。偶从云罅窥人世，赭是长江碧是湖。
天只峰晏坐::许相卿::多病连三岁，閒情擅一丘。杖钱疏后计，方药惯前筹。白首纷如叹，青山黯尔愁。孤衷危圣主，奇数负通侯。盘涧从真隐，词场谢昔游。扬雄奇异代，郑谷许同流。
重寄虬上人::储光羲::一作云峰别，三看花柳朝。青山隔远路，明月空长霄。鹊浴西江雨，鸡鸣东海潮。此情劳梦寐，况道双林遥。
唐人醉归图为金学士题::杨士奇::翩翩六骏出腾骧，醉里衣冠见盛唐。彷佛开元无事日，不知谁是贺知章。
阜城县::陈孚::唐帝失金镜，六合无光晶。太微摇玉床，影射搀抢星。河朔弹丸地，枭獍接踵生。乾荦肉未寒，复有史思明。鬼马载鬼妾，气薰草木腥。天网何尝漏，潴宫穿湿萤。我□过逆壤，驱车无留行。安得踏东海，飞戈脍长鲸。
挽尹冲元明府 其二::周一士::解组归来日枕流，摊书林下雪盈头。难将媚骨随尘世，祇有童心任拍浮。史窃累累张左马，诗篇籍籍亚曹刘。翛然一觉游仙梦，月旦凭谁续太邱。
用薛郎所寄示诗三韵 其一::晁公溯::子勿诮毛颖，渠言何使余。遥知生白室，谁助杀青书。巴墨漆相似，蜀笺霜不如。殷勤遣分寄，吾汝与同车。
祝英台近::陈衡恪::见时难，别时易。十九不如意。心在天涯，人在绿阴里。晚来暗雨檐前，潇潇滴滴，又滴尽、更残漏坠。未成寐。近日多少相思，问侬还问你。雾重寒轻，两地甚滋味。几时双宿双飞，莼边弄笛，同领略、五湖烟水。
安乐窝中吟::邵雍::安乐窝中职分修，分修之外更何求。满天下士情能接，遍洛阳园身可游。行已当行诚尽处，看人莫看力生头。因思平地春言语，使我尝登百尺楼。安乐窝中事事无，唯存一卷伏羲书。倦时就枕不必睡，忺后携筇任所趋。准备点茶收露水，堤防合药种鱼苏。苟非先圣开蒙悋，几作人间浅丈夫。
梁州新郎三首 其三::蒋士铨::朝衫初脱篮舆，过岭阅遍，炎荒风景。会江楼小，相依嘉佑窗棂。最爱白鹤峰间，无邪齐静，新鉴甘泉井。秋来家、贝足谢居停荔子，垂垂拂户青碧，落洞堪游骋。倚桄榔愿作，遨头领真，一共酩酊。
夏夜与臧奎陈越会宿河亭联句三十韵::魏野::雨破畏日沉，月出酷暑歇。衙中河亭上，静与山不别。良朋俱远来，文会一何悦。箕踞巾舄闲，玩好琴樽列。繁礼厌拘挛，陈言誓摆脱。挥尘影参差，饭果香馥烈。酒令时解严，谈锋久不缺。乐天无荒淫，饱德异饕餮。高谈闻谑浪，正义排诡谲。抗俗绝依违，评文无诋诘。舆论鄙譸张，奴学贱剽窃。徵引角产竞出，联唱更相发。较善合权衡，驰义同轨辙。万物情难逃，千古疑皆决。圣道约扶持，淫辞谋劓刖。风鉴定妍媸，天机藏巧拙。是物有废兴，唯道无本末。义路自坦夷，世途终兀臬。烈士死光辉，常徒生汨没。逸气小风云，直笔轻斧钺。孟轲心不动，陶潜腰耻折。疲倦仆屡更，辉映烛频跋。浩歌不成调，狂舞宁赴节。气候随斗占，分野为星别。蛩韵时断续，渔灯乍明灭。河声疑地震，电影若天裂。飘风夺轻纨，零露透疏葛。酒海倾屡空，诗源浩不竭。咸平已亥岁，二年时六月。此会是何人，其名野奎越。
社寮杂诗 其五::吴廷华::幅布聊遮尺寸肤，凌寒原未见号呼。如何榾柮煨偏惯，相对南薰尚拥炉。
秋日过茅厚之同胡劳徐三子小饮作::胡应麟::径袅松萝半榻悬，图书四壁倍萧然。挥毫是处惭先达，伏枥能无笑暮年。旅兴苍茫斜日底，雄心寥廓断虹前。千金抵售长门赋，谁解成都觅太玄。
送王生下第秋归::王世贞::婆娑蓟门柳，来往惜年华。楚客停舟夜，胡姬卖酒家。枻歌南去近，书雁北行斜。此际毋挥泪，秋风江上花。
诗::陆机::物情竞纷纭。至理自宜贯。达观傥不融。居然见真{赝贝=月}。
拟古诗·行行重行行::戴廷栻::行行重行行，裹粮戴吾笠。修途日以荒，所在生荆棘。犹豫立道傍，徘徊以叹息。所苦非别离，浩荡无所适。深谷暮烟平，长河明月飞。孤云藐旷覼，转蓬何时归。忠信不可托，廉介多见欺。惆怅返故乡，且复掩柴扉。
民国建元喜赋一律和寒云由青岛见寄原韵::吕碧城::莫问他乡与故乡，逢春佳兴总悠扬。金瓯永奠开天府，沧海横飞破大荒。雨足万花争蓓蕾，烟消一鹗自回翔。新诗满载东溟去，指点云帆尚在望。
醉乡春::吴梅鼎::尝尽别离滋味，醉倒艳阳天气。人才去，燕偏归，今夜怎生得睡。飞出画檐成对。剪得春光粉碎。杨柳岸，杏花村，雨中一点香泥坠。
题盆中偃松树歌::弘历::一拳之石泰华同，一勺之水溟渤通。於何见之於盆中，一株天下无真松。问年火劫为始终，问形势欲拿云空。春风秋月郁葱葱，梢为华盖身为龙。不随绮里夏黄公，汉廷待诏来东方。铁干硉矹神以丰，忆我盘山曾道逢。又忆貌者苏髯翁，前遇定武时在冬。吟哦雪浪兴不穷，石盆宛在翁无踪，松乎松乎翠自浓。
中秋前夕三首::方回::山头月到天心小，林下秋生夜半寒。不待明朝已三五，四更仍续五更看。
浪淘沙 送宁远县壮丁出征::陈逸云::举国痛神京。烽火频惊。男儿奋起请缨行。箪食壶浆争犒赠，珍重前程。激荡战云横。忠勇威名。三军浩浩汉家英。扫尽狂倭收国土，伫看回旌。
八公山忆廉颇::李曾伯::在楚犹在赵，始终同一颇。晚年犹矍铄，劲气肯消磨。非老无能也，如时不利何。汉皇还拊髀，用壮莫蹉跎。
赠温幕张子常有诗见怀用韵因成五篇 其一::华镇::鸣玉琅琅振小舟，银钩婉婉照清流。如何汉殿凌云笔，肯赋寒山水石幽。
楚宫词三首::曹勋::坐待鸡鸣报早朝，那知别殿困笙箫。妾身恨不为鹦鹉，犹恃君王顾盼骄。
唐博士祠::刘克庄::博士位尤卑，投名入党碑。今观名世作，多在谪官时。太史沅湘笔，仪曹永柳诗。新祠绵蕞尔，未尽复遗基。
送陈师召侍讲升南京太常少卿 其四::倪岳::行歌动骊驹，番直别金马。衔杯复踟蹰，把袂此倾泻。交情固同陈，文采岂殊贾。容台藉增重，江南慕风雅。
梦中::方岳::屋头晴哢已交交，更向春风打一遭。花片已肥红欲绽，柳丝烟重绿如缫。
偈颂一百五十首::释心月::上刀山，攀剑树。双暗双明，裂开捻聚。倒跨杨岐三脚驴，踢断岩头末后句。谁是其人，目前荐取。
次张汉公言怀::郑侠::人间滚滚竟何营，只为蝇头利与名。千里瘅乡吾逐客，一箪穷巷子书生。文章相误终须别，宠辱无关自不惊。赢得白头闲处坐，一竿风月有谁争。
寄题余泰享隐居::傅若金::闻说幽栖处，遥连郁木天。径开移竹地，渠引灌花泉。坐客留倾酿，邻人访草玄。京华远游子，那得共盘旋。
闻华首都寺真乘父子无恙::释函可::五百何年去不还，独留父子守青山。洞云灶冷飞黄蝶，砌草碑横卧白鹇。牛鬼已全倾世界，龙天依旧拥禅关。团圞莫说无生话，纵解无生泪更潺。
邓州西轩书事十首::陈与义::杨刘相倾建中乱，不待白首今同归。只今将相须廉蔺，五月并门未解围。
绝句六首::王跂::烟帷瑟怨九秋虫，霞锦书浓万里鸿。未得振衣千仞上，直须埋照一杯中。
离江城遇雪::董嗣杲::头上同云密布饶，湓江门外揖华镳。舟穿苦竹黄芦去，帽任回风急雪飘。踪迹几年怀玉石，江山一夜变琼瑶。旁人莫讶吟穷返，慷慨殊胜过灞桥。
太师杜公挽词五首::梅尧臣::言为当代法，行不古人惭。天子贵元老，史官传美谈。名高汉亚相，学嗣晋征南。有子即家宝，未尝金玉贪。
题韩干马::吕量::何年供奉仙，写此真乘黄。矫矫天骨起，烂烂隅目光。岂无万里姿，御者非王良。青衫老奚官，肉眼空伥伥。饮秣不以时，羁馽无繇骧。昂首思渥洼，浩荡充虚肠。何来斗斛水，似是出尚方。虽沾金井恩，未效和鸾锵。蹭蹬十二闲，何异古道傍。回首万驽骀，饱食驰康庄。朝饮华清流，暮垂紫游韁。此马独弃捐，物理良可伤。君王倘惠养，请试苜蓿长。
九日齐山登高 / 九日齐安登高::杜牧::江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临恨落晖。古往今来只如此，牛山何必独霑衣。
客长寿岭山村二首 其二::张力夫::榆老扶疏六百年，偏居此地作神仙。横斜斗柄分明近，一夜披风未忍眠。
兴圣寺即事三首 其三::萨都剌::二月深宫花似锦，柳丝垂地怯风吹。御阶春水多三尺，丞相游湖太液池。
入安南以官事未了绝不作诗清明日感事因集句成十绝奉呈贡父尚书并示世子及诸大夫篇篇见寒食 其十::陈孚::海客乘槎上紫氛，清明时节雨纷纷。虎牙铜柱皆倾侧，水尽天南不见云。
屠兵来::李东阳::儿勿啼，屠兵来，赵宗一线何危哉。千金卖儿儿不死，真儿却在深山里，妾今有夫夫有子。死兵易，立孤难，九原下报无惭颜。赵家此客还此友，穿何故亡盾何走。谁言赵客非晋臣，当时婴杵为何人？
金字经·乐闲::张可久::百年浑似醉，满怀都是春。高卧东山一片云。嗔，是非拂面尘，消磨尽，古今无限人。
奉和宫师相公流杯亭诗并太傅相公枢密太尉和::宋祁::筑岩春脉下飞泉，林阁留宾敞庆筵。流水环阶智者乐，醇醪饮吏相君权。和歌远属钧枢旧，禊帖间存爵里贤。此地胜游谁复见，醉波深映六符天。
月华清::李慈铭::历下霜清，泺源秋老，刚逢笳鼓还部。燕寝帘开，笑对青山眉妩。驻行旌、萝径调猿，按小队。蘋洲挈鹭。容与。正鹊华红叶，待君题句。忆否长安羁旅。只经簟凝尘，酒瓢敲雨。千骑联翩，羡煞伴侣。尽思量、橘社莼乡。还料理、笛家箫谱。延伫。望云蓝先寄，蓟门烟树。
蓦山溪 苦热，因忆旧日北泉居处，用姑溪北观避暑韵::汪东::尧时虚道，六合窑烘地。自有禹山川，便长见、山深林邃。流金铄石，百岁一遭逢，冰作簟，玉为浆，此乐何由致。竹楼佳处，游宴多朋类。更有似梅人，抚徽弦、暗传心意。泠泠风响，长夏亦清寒，尘境易。梦魂疑，转恐他生事。
集杜挽郑荐甫::钱福那::生死论交地，情亲独有君。读书破万卷，高义薄浮云。素幔随流水，书签映夕曛。草堂杯酒在，把剑觅徐君。
挽蒋拙存::过炳蚪::江东遗老叹凋零，又见华阳堕晓星。剩有银钩千万本，堪齐石鼓十三经。白头供奉非蕉梦，黄卷携将付鲤庭。太息虚舟木已拱，不留知己为君铭。
望江南 其六::姚鹓雏::江南好，临水尽朱楼。数树垂杨黄似酒，一溪新涨碧于油。无地着闲愁。
元统元年冬十一月句曲外史菌山巢居成制十小诗以自见录呈华阳隐居资一捧腹 其二::张雨::望见飞檐松杪花，下盘阴洞石聱牙。老樵迷路疑相问，若个江东道士家。
来青轩::弘历::岩斋芸座小延停，理趣当前悟色形。漫道千林皆陨箨，由来松柏是恒青。
潇湘神 青溪女郎祠::邹祗谟::青女祠。青女祠。苔碧寒帘聚野狸。蛤鼓芦笙归去后，小姑白月夜题诗。
送勋侄之官嵢峡五言五首::刘克庄::机难下鸥鸟，察至见渊鱼。何日抽回去，商人愿出涂。
哭梁公实 其八::王世贞::白璧埋辉照，青云委路岐。斯文或后死，未老竟安之。敢任昌言续，无惭有道辞。令名兼寿考，今古总难期。
晓感::褚载::晓鼓冬冬星汉微，佩金鸣玉斗光辉。出门各自争岐路，至老何人免是非。大道不应由曲取，浮生还要略知机。故园华表高高在，可得不如丁令威。
得杖::李邺嗣::既出贺险尽，瞻前乃复陡。小憩对古松，支离类此叟。策足耻言疲，恐落仆夫后。山人指爪强，折竹等蒲柳。怜予进一茎，兹意感君厚。忽若当颠危，倚仗得奇友。山魈不敢争，空潭戏蚴蟉。翼足渐以轻，影逐孤云走。笑谓同行人，腾岳等培塿。
赠严州张太守 其二::吴与弼::昔年曾托霜松趣，此日重为雪柏吟。桃李任教春似锦，高标依旧岁寒心。
浣溪纱 其八::易顺鼎::水落空湾欲剑沙。里湖风色暝鱼叉。鹭鹚飞上白蘋花。浦口南云浓送雁，渡头西日淡留鸦。秋光占住钓人家。
痔不可车旬日乃造于东园春葩向残夏英欲起慨焉动于老怀再赋绝句十首 其一::李梦阳::鲍归昨誇百结胜，惜我病阻孤春妍。岂谓今开两荆树，分枝的的照红烟。
新都程君房寄墨数螺道中为税使所榷戏作志感::于慎行::客卿闻已渡江涔，乌有何从问艺林。楮国交游成落寞，松侯封爵付销沉。思玄但检张衡赋，守黑空遵老氏箴。为语中人休错误，隃麋原不化黄金。
奉和东宫经故妃旧殿诗::江总::故殿看看冷。空阶步步悲。犹忆窥窗处。还如解佩时。苔生无意早。燕入有言迟。若令归就月。照见不须疑。
点绛唇::张抡::气体冲融，四时长在阳春里。玉田琼蕊。养就灵苗异。堪笑□□，□□□□□。□□□。□□流水。半落苍□□。
书事十绝::曾惇::村村准拟十分禾，老稚扶携笑且歌。租税况今黄纸放，阳城元自拙催科。
出塞曲::郑锡::校尉征兵出塞西，别营分骑过龙溪。沙平虏迹风吹尽，雾失烽烟道易迷。玉靶半开鸿已落，金河欲渡马连嘶。会当系取天骄入，不使军书夜刺闺。
青县题壁::樊彬::天地尘沙里，春风势太雄。行人似新妇，终日闭车中。
捧读希渊世兄《读〈甲申三百年祭〉与郭沫若之商榷》手稿感不能已，为赋六绝句 其二::陈仁德::红羊再再乱神州，满地儒冠走马牛。一笑凄然回首处，茫茫沧海正横流。
初夏陈东甫张仲参东园小集::于慎行::竹间三径午凉新，四月烟光似上春。倚槛青山全入座，隔林黄鸟故窥人。花香零落随歌管，酒态蹁跹傍舞茵。但使求羊能共醉，知他何地有风尘。
日本杂事诗 其一一七::黄遵宪::短衣窄袖曼胡缨，意态纵横一座倾。耳后生风鼻头火，拓弦时作饿鸱声。
谒昭烈祠::梁维栋::昭烈祠中忆汉庭，云移鹿走泪零零。生怜炎祚分三鼎，死恨曹瞒漏五刑。风急尚闻龙战野，月明还睹马摇铃。漫将成败英雄论，千古君臣照丹青。
送兴化王太守分得封字::费宏::一麾远守闽中郡，何日重闻阙下钟。本为睢阳聊屈黯，应知渤海即还龚。春庭草色埋三木，夜卷书声蔼四封。儒吏名家真不忝，士民私幸属鋾镕。
听叫居亲求语::释绍昙::幼把儒冠颺壁根，朅来巾侍乳峰僧。吟诗清苦规寒子，舂确辛勤慕老能。锦镜闲看花琐碎，瀑崖戏击玉棱层。惜分阴语宜鞭策，望汝来挑暗室灯。
山房晓起简同游诸君::郭谏臣::无端夜雨五更寒，纸帐闻鸡客梦残。松籁风微还入座，花阴日上渐过阑。漫言桑下逾三宿，还喜樽前聚二难。乘兴忘归君莫讶，万金那易一身閒。
寿萧一峰六十 其二::朱旂::繁花帘阁影迟迟，不计朱颜与白髭。宗洛贵游多问讯，车裘犹似五陵时。
从军行::左延年::苦哉边地人，一岁三从军。三子到敦煌，二子诣陇西。五子远斗去，五妇皆怀身。
经训堂::陈政::一亩栖云静不哗，日依铅椠作生涯。澜翻学海频移棹，稼穫情田已满车。问字尽过扬子宅，藏书应拟邺侯家。先生尽日横经坐，不觉秋霜点鬓华。
清明::邓雅::落花芳草燕争飞，寒食清明客未归。山远定劳慈母望，地偏真与故交违。十年书剑嗟何补，二顷榛芜悟昨非。羁思不堪长缱绻，几回愁绝送斜晖。
和秀峰 其二::释慧空::教意拈来作么看，唐言梵语不相干。更将祖意论同别，识取鸡寒与鸭寒。
水龙吟·澹云笼月微黄::吴文英::澹云笼月微黄，柳丝浅色东风紧。夜寒旧事，春期新恨，眉山碧远。尘陌飘香，绣帘垂户，趁时妆面。钿车催去急，珠囊袖冷，愁如海、情一线。犹记初来吴苑。未清霜、飞惊双鬓。嬉游是处，风光无际，舞匆歌茜。陈迹征衫，老容华镜，欢悰都尽。向残灯梦短，梅花晓角，为谁吟怨。
毗陵舟中::郭谏臣::向晚毗陵道，官桥系短篷。水迎风起浪，日射雨成虹。鬓逐年华白，颜随酒晕红。甘心老空谷，一任笑愚公。
奉和汉祖庙下之作::皇甫冉::古庙风烟积，春城车骑过。方修汉祖祀，更使沛童歌。寝帐巢禽出，香烟水雾和。神心降福处，应在故乡多。
雪牧::释广闻::整顿蓑衣禦苦寒，自家水牯自家看。白漫漫处无香草，笛弄梅花过别山。
腊月十二日邀顾给舍张太史吴山人张孝廉小集张灯戏曰此隔岁元宵也山人赋诗余因奉答::皇甫汸::今冬因闰得春先，已觉阳和入旧年。银烛秉将消永夜，华灯试取照初筵。月乘珠彩宜争艳，雪映瑶晖似斗妍。不是高才逢季重，南皮胜事与谁传。
次韵酬苏朗晨::林朝崧::风马驾云车，群仙聚一家。鹭鸥盟物外，珠玉走天涯。酒国莲为炬，诗城柳作衙。苏耽善调笑，笑我醉吟花。
明妃曲::刘因::初闻丹青写明眸，明妃私喜六宫羞。再闻北使选绝色，六宫无虑明妃愁。妾身只有愁可必，万里今从汉宫出。悔不别君未识时，免使君心怜玉质。君心有忧在远方，但恨妾身是女郎。飞鸿不解琵琶语，祇带离愁归故乡。故乡休嗟妾薄命，此身虽死君恩重。来时无数后宫花，明日飘零成底用。宫花无用妾如何？传去哀弦幽思多。君王要听新声谱，为谱高皇猛士歌。
饮汪容甫宅::刘玉麟::秋雨破空烟，因风荡为水。细草沿阶生，微波当户起。远归畏萧颾，独坐伤骪骳。凄然念故人，宛若隔中沚。投椷顷见招，我友率在彼。径欲往从之，不觉折屐齿。冲泥就东城，主人门外俟。径踏秋藓黄，风堕蕉花紫。虚室结暝阴，飞溜洒窗纸。贾董富述作，盈笥复叠几。礼堂既溯源，孔壁亦摭美。八索逮麟经，六书竟马尾。遐搜祖龙碑，近存皇象体。聚米穷亥章，执杓考庚启。寸莛不厌撞，善芳自无眯。纵论罔弗谐，钳口固足喜。角巾影移屏，华镫烟结苡。壶倾蠡卮觛，案列褫梜匕。盈盎湘海蛤，堆杆脍河鲤。菌首旋斫芝，茭根新脱䈚。盉鬻既充肠，好言时入耳。幸获饱欢娱，弥用伤别仳。今日归广陵，去年客京邸。出门䀨轮蹄，入室雠书史。兽有蛭蜩虾，杞有檵柳梓。佖不知螒翰，镇不知秬秠。才过下马陵，倏遇渡河豕。稍自矜蛟睫，那免揶路鬼。一室肆冥搜，三更不遑巳。月堕林影沈，雨滴蛩声死。昔雨何凄凄，今雨何唏唏。悲喜岂异心，聚散不同轨。或归自芒山，或返自燕市。休甫欣与同，林宗竟虚𥏳。同城不共欢，况复隔千里。云兴泰山颠，雨落潼河涘。安得齐挂席，惠然聚于此。君请尽一觞，我请歌变徵。欢情自此深，离恨从兹始。
七月望烟波观对月::张镃::我生好奇观比论，流水古木期终身。卜居城隅易得趣，窗户日与青山亲。出门陂湖旧湮涸，连岁乃尔成奫沦。结亭据要虽屡赏，物景向厌非清真。商飚入序才两夕，猛雨尽洗耳恭听炎歊尘。今晨已复暑不奈，挥汗几欲捐衣巾。晚风引履到云镜，萧爽意象生无垠。须臾从地出伟观，光洁万丈推冰轮。波明上下互发越，弥望但峄鎔黄银。烟芦窣飒杂虫响，渔艇隐约收丝缗。人生何用计俗眼，强起口笑胜眉颦。急倾巨醆叫李白，今古人问交精神。相随拟造广寒阙，共醉更住三千春。
萱节图为俞汝承题::王立道::有草目以萱，英英倚孤岑。皎皎岁寒节，风霜讵能侵。北堂宁以清，耿耿怀素心。一朝结芳实，蓺之琼树林。
西江月::梁安世::赋西江月词。南国秋光过二，宾鸿未带初寒。洞中驼褐已嫌单。洞口犹须挥扇。夕照千峰互见，晴空万象都还。羡他渔艇系澄湾。欹枕玻璃一片。
题古香画竹赠金维坚::王季思::古香画竹真是竹，大笔淋漓写大幅。槎桠肝肺森开张，撑胸奇气横喷薄。兰气喜，竹气怒。琅玕十丈欲干霄，尊前更爱墨花舞。令人却忆戚南塘，十万狼筅恣扫荡，鲸波溅血日无光。此君自有封侯相，愿与君家龙泉之剑永宝藏，指灭胡尘靖四方。
长安秋月夜::袁宏道::长安城中秋月明，六街九陌无纤尘。先入楼台喧戚里，次经池馆趁游人。游人宛转无穷已，千门万户秋如水。处处笙歌玉树傍，家家箫管澄湖里。汉家天子幸平阳，金蛾宝炬列成行。吹箫蹋鼓留天女，斫玉烧金煮凤凰。才子后庭竞度曲，念奴别馆伴诸郎。铜龙轧轧乌啼早，金屋沉沉秋漏长。秋漏渐深歌渐阑，感此如何不倚栏。愿得长侍君王宠，愿得长随玉辇看。又愿君心如月皎，那知妾貌比花老。玉盌难收覆地流，东风不著断根草。可怜今夜长信殿，含酸饮泣悲团扇。未买相如学阿娇，难将赤凤比飞燕。香销金鸭妾自烧，泪破红绡君不见。十回看月九回颦，手把轻纨绕月行。盘花蜀锦伤心色，子夜吴歌断肠声。红闺紫塞三秋恨，碣石潇湘万里情。年年先向离人满，岁岁还依愁处生。年年岁岁秋自好，独怜娇黛无人扫。未有容颜斗月华，自分弃掷同秋草。桂魄有恨不长圆，嫦娥无药应先老。愿得秋光守翠帏，愿随流景送君衣。与君并蒂原并吐，与君双凤不双飞。江南荡子无消息，龙城征成几时归。胡风刁斗愁闻雁，闺月帘栊懒上机。亦有当垆敛青娥，授色留宾态转多。双燕有雏辞社去，孤鸳无偶奈秋何。已见回文传锦字，更闻尺素托流波。不道人间恨洛浦，定知天上隔银河。愁来白帢连巾温，泣罢青衫挟瑟歌。歌已阕，月西倾，一年看，一度新。汉武秦皇消不得，却寻方士学仙人。
春柳::张乔::旭影摇晴拂玉缰，春行多半是斜阳。疏牵骏马游人驻，近映雏鸦小妇妆。絮落自翻飞霰白，叶长还爱嫩金黄。桥头正有关情处，不似罗敷陌上桑。
和张器先十绝::杨万里::学成不必要心齐，眼到前修脚自偕。挽住春风还独笑，更无一物可装怀。
喜鲍子韶来粤 其四::屈大均::自来惟鲍氏，诗冠六朝时。有子须君寄，无才愧尔知。交因贫贱好，情以死生移。羽翼相须甚，摧残昧所之。
悼亡诗三首::宛敏灏::叶落萧萧夜梦惊，对床不复听鼾声；同甘共苦寻常事，死别生离万古情。
维摩不二::释守卓::洞门常启客来稀，碧草丛边野蕨肥。可笑流年空老大，惭无一德报恩知。
西征延平道中偶成::王迈::群羽斜飞俗刺空，谁能翦翼向笼中。客程跋涉二千里，年纪侵寻五十翁。酒有神通排磊块，书无灵圣困英雄。相逢且说穷愁话，缠入修门莫说穷。
乙未春正月二十三日早恭遇上御皇极门觐天下来朝诸侯时有岛夷乞封阙下二首 其二::唐伯元::诏选宫人昔奏知，怪来朝讲故迟迟。忽逢丹扆垂裳日，正忆天言罪己时。先帝初年真圣主，轮台一诏更吾师。微臣旧有千秋鉴，却望调元鼎鼐谁。
好事近（灯花）::曹冠::良月戒微寒，清夜祥烟馥郁。来报天庭喜事，现灯花金粟。芝书奎画下层霄，宣召想来促。它日玉堂挥翰，赐金莲花烛。
草虫杂图四十二首为伍佥宪题 其十五::张宁::晚家南山陲，独卧西涧草。牛羊所不践，樵伐非故道。叶落秋蛾稀，苔滋候虫少。烟消夕阳下，林薄淡如扫。
呈同门诸友兄::邓林::青云自著祖生鞭，转眼离群四十年。夜雨孤灯怀对榻，秋风三径梦归田。盟寻洛下耆英会，行趁江南书画船。同学故□多健在，相看清兴满吟边。
京江晚泊::史济庄::舟系垂杨岸，金焦正夕阳。客心秋水远，村树暮烟苍。山带鱼龙气，江涵日月光。吴歈犹在耳，明日更殊方。
阴地关崇徽公主手迹::李山甫::一拓纤痕更不收，翠微苍藓几经秋。谁陈帝子和番策，我是男儿为国羞。寒雨洗来香已尽，澹烟笼著恨长留。可怜汾水知人意，旁与吞声未忍休。
赋得编桥渡蚁得元字五言八韵::陈奎::公序蜗庐伏，传胪庆状元。编桥资折竹，渡蚁救倾盆。念恰关心切，功真以手援。术能全蛾子，庇合藉龙孙。芥泛舟无异，苔封垤尚存。安排成雁齿，依附等蜂屯。架槛同开网，衔珠解报恩。声名题虎榜，竟作雁行论。
辛亥上冢::姜特立::寒闺守节少年时，志凛冰霜不可移。追远积成千古恨，报恩宽作十年期。此生不愧先君死，后世应传寡妇碑。兰若栖神安稳在，遗言今日九原知。
访龙光智谦上人::李中::忽起寻师兴，穿云不觉劳。相留看山雪，尽日论风骚。竹影摇禅榻，茶烟上毳袍。梦魂曾去否，旧国阻波涛。
放生池::王十朋::畏死贪生物我同，仁心要在扩而充。江湖鱼鳖知多少，尽在恩波浩渺中。
采桑子 其三 春窗寒雨::魏元旷::十年归计谁堪此，兵灾火灾。老怀病怀。展过春云片片来。小窗坐写遗山史，风霾雨霾。钟催漏催。卷里光阴付与谁。
答番昜使君胡直院二首::刘克庄::老欠人书债，惟公幸恕之。不逢斩窗处，即值揽衣时。胆薄书行诏，才悭倚合诗。自怜双鬓秃，犹忝属车随。
鹧鸪天 其十::赵尊岳::亸袖回灯弄紫箫。醉余丰度太娇娆。小怜唱彻秦娥忆，一曲尊前晕粉销。春水皱，莫云迢。柳枝犹学女儿腰。花笺不浣东风怨，莫更寻春万里桥。
邹志新致书酒荔枝山栗海错之馈四绝 其二::孙觌::窥檐双鹊语匆匆，一夜灯花缀玉虫。便有曲生来过我，尽推愁入酒杯中。
北山别业三十八咏 其二十六 飞花亭::陈樵::昨日朝华照夕曛，又看夕秀比朝菌。松高猿见古时月，花晚莺添几日春。盛露囊中封腊药，无尘袖里裹吴云。人间何用春长在，只爱飞红日日新。
摸鱼子·哀思::魏元旷::小文星降仍追去，苍苍谁解斯意。蕉盦归日谁曾料，变作断肠之地。无端起。恨催命鱼缄，叠叠邮程寄。形模空记。祗一月游踪，伤心歧路，生擘掌珠碎。残年在，已是了无生趣。西风枯尽寒泪。开颜喜汝多聪慧，亦犯鬼神之忌。更谁似。老病穷哀，忧愤交并至。畴能堪此。痛少小精魂，月明露白，不共冷萤坠。
自题写真::密璹::枯木寒灰久亦神，因缘来现胙公身。只缘酷爱东坡老，人道前身赵德麟。
盱眙::蔡戡::自古东南第一山，于今无异玉门关。乱云衰草苍茫外，赤县神州指顾间。击楫何人酬壮志，凭栏终日惨愁颜。中原父老应遗恨，只见旃车岁往还。
与荆川夜话直透心源千载一遇达旦不寝::罗洪先::一言天所契，千载似俱非。何事声相应，而能心不违。道从疑后得，机向识中微。大笑重嘲问，狂生或可几。
台城路 园中春日来游者，丽人甚多，偶拟此解::袁绶::园林风景疑蓬岛，莫辞长日闲伫。柳罩溪桥，花迷楼阁，谁在栏杆笑语。嘻春好女。住影转斜廊，怯迟纤步。半响低怀，被人偷认靓妆去。斜阳红挂树杪，怪游丝无力，难绾春住。屐印明量，衣香暗袭，多是系人情处。新词漫赋。待说与姮娥，又防相妒。不放清光，照伊愁独诉。
和陶渊明二十首 其八::陈造::肮脏老眉面，岂是趋世资。谬著百僚底，躄躠彊折枝。深知才用短，敢谓时命奇。归耕不顾计，更问婚娶为。何向不贫贱，肯为寸禄羁。
惊风行五章 其三::姚燮::将吏无守心，眷属夜先遁。馁气由上萌，何从禁民乱？举郡为一空，白昼绝烟爨。弃饭荒城根，饿狗逐鸡窜。巡城虽有兵，逸者已过半。意谓军律疏，当无诛罚患。仰看日薄西，行人稍得间。遂脱虎口危，未嫌牛后殿。出郭眄野坰，愁鸿岂徒万？争坐不择地，转似获安奠。甚至丛冢旁，投隙设蒲荐。颇闻粮饷移，官食不保晏。况尔蚩蚩氓，本来草苴贱。在目洵可悲，自顾益危惮。于势难再穷，何由得权变？且从西市庐，坐憩片时倦。
偈六十三首::释道宁::形名未兆，早涉戈予。是非锋起，彻底风流。左旋右转，海印全收。枯木堂前，徒话会无。明山上，任优游，君不见，一叶落时天下秋。
题江君天泽古修堂三首::方回::大虚空重片光悬，何异初开混沌天。能办辛勤磨玉斧，不愁缺月不团圆。
忆江南 其一::陈方恪::閒睡起，庭树午阴圆。百尺冰泉吹露井，几竿石竹间茶烟。长日静如年。
渊明把菊图::王汝玉::典午山河已夕晖，却寻三径赋旋归。平生心事南山在，不为东篱待白衣。
句::释法周::地因培客土，凡草有时生。
谢徐正十一兄惠牡丹颜帖::赵孟坚::左携珍帖右花王，雅贶何殊照乘光。拆壁漏痕含虿尾，珍珠露颗带天香。数千叶密怜檀晕，怕六丁收谨匣藏。答谢若惭无好语，捻髭空断不成章。
重阳二首::苏泂::为客时多不解愁，亦逢佳节强登楼。酒阑自摘茱萸望，何处青山是越州。
首夏万寿山::弘历::游山宜雨后，及节正清和。叠树张青幕，连峰濯翠螺。缘因欢喜结，意戒满盈过。本是先忧者，忘忧理则那。
景祐祀社稷三首 其三 奉俎用《丰安》。神州地祇、皇地祇与社稷通用。::郊庙朝会歌辞::礼崇明禋，维馨斯酒。洁粢丰盛，杀时犉牡。齐庄严祗，升燎于槱。其报伊何，如山如阜。
题可庄楷书册子::陈宝琛::连房共砚十三春，惯见官奴写洛神。再过旧庐馀落日，坐怜东海几扬尘。雕虫何损擎天手，乘鹤难留阅世身。长有青箱珍片羽，忠廉三叶未为贫。
句::释惟凤::岸尽吴山出，潮平越树低。
题张择端清明上河图::玄烨::天津桥下水粼粼，柳外盘舟夹画轮。想见汴京全盛日，春游多少太平人。
钱塘江舟中看月::黄景仁::越峰青断海门青，之字江流入杳冥。月出岛烟常带湿，潮回沙气半浮腥。眼将天水分离合，身与鱼龙判睡醒。烟外何人尚吹笛，夜深愁激子胥灵。
奉和仰斋老兼怀在之::周燕婷::天地何宽阔，依稀见凤毛。才情堪咏絮，歌赋擅裁刀。一夕繁霜重，平湖白浪高。前程千万里，不惧朔风号。
唐多令莫误春光::崔荣江::清露浥花尘，枝头摇一春。绿层层，稍上红新。燕子穿帘催懒客，莫误了，好晨昏。春径最堪循，春光也醉人。甚闲愁、尽付流云。且挽香风行十里，听莺雀、唱频频。
拨棹歌 其二十一::德诚::浪宕从来水郭间，高歌欹枕看遥山。红蓼岸，白蘋湾，肯被兰桡使不闲。
陇上歌::李攀龙::陇上壮士乘䯀骢，带桑鞬服挟秦弓。七尺大刀搏白虹，丈八蛇矛盘怒风。战始三交失大刀，且荡且走亡其曹。弃我䯀骢岩中逃，为我谓乌为客豪。陇上之水流潺潺，壮士一去不复还。
过张秋行台忆东山 其一::庄昶::欲同何处许同论，著眼云泥老自昏。留取行台高万丈，他年一笑醉龙门。
池上送考功崔郎中，兼别房窦二妓::白居易::文昌列宿征还日，洛浦行云放散时。鹓鹭上天花逐水，无因再会白家池。
芍药花::方回::眼中不复见姚黄，从古扬州亚洛阳。可止中郎虎贲似，政堪花相相花王。
归来图戏作::刘迎::云髻春风一尺高，笑携儿女候归桡。情知一首閒情赋，合为微官懒折腰。
游桓山::程敏政::别路停桡泗水浔，秋山高处一登临。夕阳回望州城远，落木中穿石洞深。桓氏久应无葬骨，梵宫聊尔系游心。磨崖尚刻苏公字，击节何人续楚吟。
江城子 感旧::倪瓒::窗前翠影湿芭蕉。雨潇潇。思无聊。梦入故园，山水碧迢迢。依旧当年行乐地，香径杳，绿苔饶。沉香火底坐吹萧。忆妖娆。想风标。同步芙蓉，花畔赤阑桥。渔唱一声惊梦觉，无觅处，不堪招。
剑门读贾公疏诗石::石介::剑门驻马立踟蹰，读尽新篇味有馀。关令多情兼好事，诗名留得贾公疏。
临江仙::赵文漪::细雨斜风寒食后，桃花点点飘零。蛮笺小字有深情。一从别后，肠断已三生。鹦鹉笼前寻旧梦，梦魂犹绕长亭。凄其征马去芜城。画楼西畔，望里断霞明。
纪游歌别崔望宗丁公耀::史鉴::忆昔辞家同作客，千里遥遥事行役。姑苏台下榜人歌，万顷湖光浸空碧。慧山隐隐云欲连，山灵谢客心茫然。吁嗟鸿渐不可作，扣舷空赋招魂篇。延陵祠前春草绿，再拜陈词献𨤍醁。九原焉得使重生，为振高风转衰俗。奔牛闸下多飞涛，打鼓发船奚惮劳。楼台晚映丹阳郭，卧闻笑语声嗷嘈。南徐山水钟奇秀，压酒吴姬远招袖。鹤林寺里杜鹃花，不见妖红更如旧。酒酣走上江边楼，楼名多景还多愁。古来豪杰竟何在，但见江海朝宗流。大江茫茫与天接，三老开头敢矜捷。长风浩浩自天来，吹落寰瀛秋一叶。金山屹立江之中，水天浮出青芙蓉。绝顶浮图绚金碧，两岸往往闻晨钟。中泠之泉冠今古，旋汲还归凤团煮。碧云零乱白花浮，倾入诗肠浣尘土。维扬自古称繁华，陵迁谷变重咨嗟。高骈楼废今生草，炀帝池荒但聚蛙。看花偶入蕃釐观，物态人情几移换。当年仙种已无存，尚有穹碑可寻按。二十四桥春水平，红亭圮毁赤阑倾。凤箫无声玉人去，惟见夜月依然明。海陵萧索人家少，城郭依微望中小。五更茅店鸡一声，露冷烟浓远山晓。崇川乃在海东涯，参差雉堞鸣悲笳。海山楼高切霄汉，故乡南望浮云遮。海上潮声信朝夕，四海无人事禾麦。远浦风多海味鯹，沙场雨少盐花白。狼山巍巍高插天，五点螺鬟凝紫烟。东风多情野芳发，胭脂满地游人眠。半山亭外春如酒，爱听啼莺坐来久。行行更上青嵯峨，白石无尘不须帚。马鞍之峰形与同，龟田幻出波涛中。沟塍秩秩宛如甲，乃知造化非人工。西上坭山几千丈，铁杖还敲洞门响。东看鞭迹剑山头，俯仰令人动遐想。海门水与天河通，乾坤上下涵空濛。楼船采药去不返，蓬莱应在虚无中。斯游随处得奇遇，记游可惜无佳句。林间子规催我回，解维更泛南来路。南来喜到莺湖西，湖亭小饮离思迷。越女含娇唱杨柳，罗巾泪湿蛾眉低。沙头酒乾玉壶侧，黄鹂其奈临风啼。
次郑成翁韵::朱希晦::郑老欣相遇，杯浮竹叶清。江关秋已半，山雨夜初晴。河映疏星淡，窗悬片月明。悠然纵谈笑，怀抱为君倾。
湖上暮归::刘泰::小朦驮醉踏残花，柔绿阴中一径斜。日暮归来问童子，春衣当酒在谁家？
春雨感旧寄兄弟并呈伯姊::沈尹默::醉梦腾腾有此身，朝糜一呷便忘贫。春风澹宕能容我，夜雨萧疏更忆人。花事几编棠社草，马鞭十里柳堤尘。如今双鬓犹堪在，攀竹烹茶一怆神。
城月道中::钟芳::风捲炎歊海气昏，荒郊日落见孤村。未须更问波涛恶，只涉长途已断魂。
云甫得莫子偲抄校本简斋集属题 其二::陈曾寿::莫郑边隅并老师，郘亭勤校重残遗。咸同诗格微迁变，可是皈依次祖诗。
赋新题得寒树晚蝉疏诗::张正见::寒蝉噪杨柳，朔吹犯梧桐。叶迥飞难住，枝残影共空。声疏饮露后，唱绝断弦中。还因摇落处，寂寞尽秋风。
步西湖次韵徐南卿::陈造::逐利争名地，扶衰瞢一临。官同冰谷冷，盟缔海鸥深。局步无夷路，卑栖有枯林。鸢鱼天地内，遂性各飞沈。
山居即事::释绍嵩::物色催年老，谁令眼界幽。不忧缘不动，无意亦无求。寂寞了闲事，迂疏却自由。功名今晚矣，萍梗任飘流。
皇甫一首::苏籀::吏部初学除陈言，学成理达无可删。腐朽点化皆不凡，有如黄河出崑崙。鱼龙万怪随涛奔，志气刚伟充乾坤。灌溉所短夸雄浑，篇什性情礼义根。亦曰余事期知文，弟子皇甫同光尘。师说岂不明渊源，首推燕许润王纶。明堂郊庙严且尊，呜呼古人弗妄云。研钻百家穷典坟，两贤纂组承华勋。演敷奇致开妙门，盪耀四海苏顽昏。
送李著作知柳州::李覯::到官十五月，太半在他邦。惠术示施一，公心无与双。剖符新使粤，尽室始浮江。地理将分岭，行程即下泷。旅愁侵酒座，秋色漏船窗。属吏谁非慑，群蛮不易降。人稀财岂厚，俗异性多惷。自此观贤业，洪钟且试撞。
送何生游边::胡应麟::翩翩书记向龙堆，白草黄云大漠开。落日固原飞檄少，题诗频上赫连台。
浣溪纱 梅::顾贞观::物外幽情世外姿。冻云深护最高枝。小楼风月独醒时。一片冷香惟有梦，十分清瘦更无诗。待他移影说相思。
东归::喻良能::无边春意正冲融，十幅归帆到淛东。照水杏花红翦翦，弄晴杨柳绿茸茸。风光并入吟毫里，山色都归醉眼中。说与林间子规道，丁宁不必向东风。
王濬墓下作::李贺::人间无阿童，犹唱水中龙。白草侵烟死，秋藜绕地红。古书平黑石，神剑断青铜。耕势鱼鳞起，坟科马鬣封。菊花垂湿露，棘径卧干蓬。松柏愁香涩，南原几夜风！
秋夜::赵完璧::秋色愁人夜不眠，鸣蛩四壁意萧然。小窗影落松檐月，虚室寒生竹户烟。巧伪向人今有腼，文章憎命古无缘。平生合恨谋生拙，坐遣白头愧少年。
虎岩纪游::孙应凤::月出山越高，云行月益忙。树影遍空白，疎星避月光。总非往者见，不从意内量。聪晨此一进，境界因久忘。深坐庭露淹，山僧促回廊。鼓钟奏天乐，经行重山堂。暮楫动朝梵，初日升屋梁。佛心光见日，林晖洞八方。细雨霏日中，飞烟青逐黄。出门绕山迳，两道夹修篁。茗根千百个，却於山隈藏。径深见奇巘，云与戴云望。因之曳竹杖，集伴凌高冈。他年记此际，风花带天香。
左原诗三十二首 其十六 天柱岩::王十朋::雁山一柱插云霄，三井松罗柱亦高。蓬荜深怀杞人念，擎天端赖柱坚牢。
鹿鸣燕礼成贻解元诸友并呈通判寺簿兄及众同官五首 其五::罗愿::士有未就驾，郡守身劝之。君观汉诏中，有此勤恳词。由来贤俊人，出处每委蛇。譬彼未嫁女，深闺秀容姿。施衿有所适，婉娈终自持。汉俗尚如此，前世当可知。勉哉策名者，不但好爵縻。君臣有明义，行矣方自兹。惟当秉高节，长副此心期。
题苏端明书乳泉赋后::尤煓::万籁既寂，一气孔神。吸彼沆瀣，沃此肺膺。至阳之精，天一所生。钦哉此词，展也大成。
读青凤散花精舍绝句二首 其二::傅义::秀眉青眼向通眉，策骏拿云与并驰。花下閒调百灵鸟，纤喉婉转叫人痴。
奉和大人送行韵上呈 其一::罗钦顺::可人秋月满楼光，明发谁教促去装。清梦尚随灵寿杖，兼金难觅返魂香。前周后鲁知何日，北斗南箕各一方。惟有训辞长在目，要看千里作寻常。
牡丹::李孙宸::天香原自擅花王，何用雕阑百宝妆。怪杀清平新乐府，浪传倾国倚沈香。
五老峰::王世贞::前年踏雪匡庐过，今年暮春游太和。五峰老人如旧识，不似当年白发多。
张忠武公挽诗 其三::陈曾寿::进退能无据，危疑有至难。本非孤注掷，俄已众盟寒。狂猘音何择，黄骀罪可宽。百年蒙帝泽，一代愧儒冠。
乱后得蔡伯宽诗闻其失偶::黎景义::戎燹三秋雁不飞，邮筒天外忽来归。愁怀暂慰生离别，故业遐看半是非。云咽独音悽凤管，月明单影卧牛衣。便期雪棹齐相觅，共醉江楼倚落晖。
海上凯歌二首赠汤将军::唐顺之::锦纨爱子亦从军，长鬛苍头总策勋。谁夺强王万金首，帐前齐说小郎君。
感事四首丙午冬淮上作::张元干::国步何多难，天骄据孟津。焦劳唯圣主，游说尽奸臣。再造今谁力，重围忌太频。风吹迁客泪，为洒属车尘。
一剪梅·怀人::曾廉::宝带桥头画角催。只送春回。未见人回。茜窗谁与倒金罍。红蕊花开。白芍花开。云树葱葱拥石台。朝也徘徊。暮也徘徊。中庭寂寞长青苔。青鸟迟来。锦字迟来。
次韵为乐黔州内子寿::项安世::四牧车前瞿茀施，六珈光里振榆挥。侯宫燕喜千年寿，天诏鸾封咫尺威。西阁雨晴山靡靡，东湖云澹水微微。春风无限长生意，客子何妨缓缓归。
柳花::张舜民::随风坠露事轻儇，巧占人间欲夏天。只恐障空飞似雪，从教糁径白於绵。未央宫暖粘歌袖，扬子江清恼客船。老去强看愁底事，昏花满眼意茫然。
寒山题诗赞::释绍昙::国清窃得残羹饭，也学人前弄竹篙。欲写断崖无活句，心如秋月待如何。
晚春五首用杨孟载韵 其三::谢晋::移家住近阖闾城，花绕衡门柳拂楹。新社未来先有燕，一春将尽始闻莺。杯缘醉少长嫌浅，巾为凉多却爱轻。日暮小斋清沐罢，科头闲取一琴横。
奉送白翁老堂翁老先生荣归::张凤翼::春风旌彩大江边，南国群僚袒祖筵。此日笑谭追二疏，他年梦卜注三铨。津门需饷身先急，会府兼漕脉自联。元老只如尊泰岱，逍遥洛社硕真诠。
青玉案 雁字::陈维崧::未乾墨迹遥天外。闲付与、斜阳晒。狂扫八分临阿买。赪红霞尾，蔚蓝天色，好幅乌丝界。年年未了衔芦债。入塞几时还出塞。盘作擘窠鬈作虿。凭谁偷仿，十三行帖，写上银筝背。
宿斋太一宫寄天休::宋庠::入暮凫鐘警，乘凉鹄帐褰。雾来灯欲湿，萤过草疑燃。野气樽浮桂，幽香席藉荃。无因招傲吏，同宿一壶天。
次韵张守泛春亭::陈造::小退铃斋复此亭，自公喜色更津津。再纡皇眷分忧寄，坐镇江城与物春。长日雍容少公事，共谁谈笑作诗人。撚髭惯厕分题客，元亮柴车已命巾。
泰清寺怀古三首 其三::叶云峰::由来古寺出高僧，四海云游下武林。梵典千载崇佛祖，一餐留与闻乡音。
疏影 莲::梅际郇::方塘印月。过西施泾畔，晓凉清绝。数点青钱，曾记携尊，相邀水步横笛。薰风酿酿花房露，都沁入、六郎腮侧。羡鸥乡、更是温柔，梦里水云红湿。谁涉空江浩渺，正欲采不采，荑手持接。莫听飘零，瓣瓣凌波，好护香钩尘迹。但教袖底余红在，便告到、莲心尤悦。喜嘉耦、宛转犀通，雪映玉盘秋色。
郴江百咏并序·灵寿木::阮阅::聊依枯木伴寒藤，曾为当年孔傅生。寂寞空山穷谷里，如今文杏又争名。
柳枝词::吾丘衍::一径梨花过雨沾，日华浮动碧丝帘。前轩插遍垂杨柳，看舞春风又画檐。
安正阇梨求偈::释怀深::黄叶止啼知即已，敲门瓦子亦休留。虚空讲得真经后，解笑当年石点头。
东城::滕塛::东城有高楼，峨峨冠城阙。我来属昏暮，见此初上月。遥天罗江山，极目如霁雪。江山秀如此，岂不生豪杰。临风一高歌，达曙何由歇。
师厚云虱古未有诗邀予赋之::梅尧臣::贫衣弊易垢，易垢少虱难。群处裳带中，旅升裘领端。藏迹讵可索，食血以自安。人世犹俯仰，尔生何足观。
夏夜::陆游::萤火喜暗庭，桐叶矜冷雨。幽人悄不寐，独夜谁与处！乾坤信无情，岁月遽如许。明发视镜中，鬓丝添几缕。
家在二首 其一::陈永正::家在吴门第二汀，暮朝相见怯生平。枕寒初觉鸦云薄，泪重何如叶露轻。新月长颦犹在望，残妆半面总难成。芙蓉不度屏山路，拟启疏棂问晓星。
忆吴松江晚泊::梅尧臣::念昔西归时，晚泊吴江口，回堤逆清风，淡月生古柳。夕鸟独远来，渔舟犹在後。当时谁与同，涕忆泉下妇。
古别曲::孟郊::山川古今路，纵横无断绝。来往天地间，人皆有离别。行衣未束带，中肠已先结。不用看镜中，自知生白发。欲陈去留意，声向言前咽。愁结填心胸，茫茫若为说。荒郊烟莽苍，旷野风凄切。处处得相随，人那不如月。
秋夜过沈纯父同王文学汪山人联句::胡应麟::己占青山色，仍逢白社人。仙槎分雨露，祖帐出风尘。梦绕三江树，心飞八月莼。碧宵誇鸑鷟，黄阁笑麒麟。好去严陵畔，星河拂钓缗。
题沈仲一所藏周氏群公书帖::陈傅良::纷纷世上如落花，东风即入东邻家，要亦余事吾何嗟。斯人故国之乔木，枝叶胡然亦流落。吾生已晚讲闻熟，见欲堕泪那忍读。古来道德功名上，传世不曾缘物重。君不见人间秦汉，子子孙孙永宝用。
风光好::汪玉轸::掩花关。启花关。看偏春光春又残。动愁端。空庭雨过苔痕碧。天寥寂。短短回廊曲曲栏。且盘桓。
龚翠岩所画煎茶索句图::凌云翰::玉川和靖总清标，煮茗吟梅共寂寥。时世不同人物似，正如雪里见芭蕉。
踏莎行·湖心亭::曾廉::已老垂杨，初成野菼。荷花荷叶高于槛。便从槛上摘荷花，江亭即作沙棠舰。天末风凉，湖心月澹。一声渔唱开诗胆。隔花似有可人来，新疴谁道狂情减。
依韵和裴如晦秋怀::梅尧臣::老叶已足蠹，风振犹在柯。高高低低声，切切感我多。不念四散飞，尖圆竞相磨。当兹思再春，宛然同俟河。莫惊衡山雁，莫问洞庭波。徒闻汉武帝，独有横汾歌。
浣溪沙::叶纨纨::憔悴东风鬓影轻。年年春色苦关情。清魂无奈酒初醒。啼鸟数声人睡起，催花一霎雨还晴。断肠时节正清明。
绝句::敖陶孙::霜风欺断柳，星月爱平芜。船暖知村近，钟寒想寺孤。
闺梦 其四::王润::流苏宝帐锦毸毰，侍女添香夜几回。孤梦岂知冰雪积，冒寒犹自过阳台。
谢陆处士杼山折青桂花见寄之什::颜真卿::群子游杼山，山寒桂花白。绿荑含素萼，采折自逋客。忽枉岩中诗，芳香润金石。全高南越蠹，岂谢东堂策。会惬名山期，从君恣幽觌。
韶州秩满至清源道中闻子庠侄磻俱登第又题客邸::张牧::道路已三月，山川犹昔年。绣花红委地，刺水绿平田。生计付身外，儿曹慰眼前。愈知贫有味，无梦到愁边。
春晚 其一::吴可::门外绿杨啼乳鸦，弄黄梅子压枝斜。残书读罢无功课，绕径来寻未落花。
散释书来极道香山雨后泉声之胜新秋诣之涧水犹㶁㶁遂登看云起小亭西望群峰苍翠如滴写二绝句寄之 其二::黄浚::为爱山洪远损书，我来鸣玉已纡徐。人间行潦愁难涉，万壑千岩傥著予。
裴侍御见赠斑竹杖::李嘉祐::骚人夸竹杖，赠我意何深。万点湘妃泪，三年贾谊心。愿持终白首，谁道贵黄金。他日归愚谷，偏宜绿绮琴。
赠卖花湖妓::连文凤::客来不惜买花钱，客醉青楼月在天。欲尽樽前歌舞意，湖头已有早开船。
青玉案（戏用贺方回韵饯别朱少章）::侯置::三年牢落荒江路。忍明日、辄帆去。冉冉年光真暗度。江山舞助，风波有险，不是留君处。梅花万里伤迟暮。驿使来时望佳句。我拚归休心已许。短篷孤棹，绿蓑青笠，稳泛潇湘雨。
峄山湖::黄立世::娟娟银汉坠，烟树镜中分。秋水能生月，湖天不受云。峭帆何处落，哀雁一时闻。客绪容抛却，青尊夜半醺。
赋得灵岩怀古送瑀上人::谢晋::吴宫成梵刹，销歇尚遗名。台峙荒琴荐，池存涸研泓。绮罗无复见，泉石有馀清。相送师归去，重增吊古情。
煮雪轩::梁兰::玄景閟灵曜，朔风中夜兴。积雪寒且洌，对之烦虑澄。薄言溉鬵釜，可以燎与烹。丹垆含青光，朱火赫已升。微阳外销铄，固阴无久凝。腾鼎异玄醴，崇觞侔大羹。中座列嘉荐，凛然怀抱清。岂无一樽酒，酌我友与朋。荒宴古所诫，洁修今见称。永怀濯其秽，庶以谐高情。
感事四首 其三::耶律楚材::得不欣欣失不忧，依然不改旧风流。深藏凤璧无投鼠，好蓄龙泉候买牛。山寺幽居思少室，梅花归梦绕扬州。萱堂温凊十年阙，负米供亲愧仲由。
晓闻行宫迁居 其二::耶律铸::一度思量一度秋，一回伤极一低头。踌蹰搔首无人会，待下楼来却上楼。
游仰山寺::邹登龙::施地开金刹，神因结佛缘。怪松盘獭径，古木护龙渊。云裹春山乱，禽啼夜月圆。路遥归不得，好借上方眠。
句::丘葵::万机分子路，一局笑颜回。
渔父::苏轼::渔父笑，轻鸥举，漠漠一江风雨。江边骑马是官人，借我孤舟南渡。
清洛营次韵四首 其二::黄衷::支倦聊飞檄，何才望奠坤。国怀纡白羽，乡思赴黄昏。仗策驱哮虎，舒缨缚跳猿。于襄吾肯赋，六月契前言。
五马行赠宋舜和之广信::顾清::翩翩五马城东隅，车载两轓兼隼旟。雪晴尘清马蹄健，长鸣跋地当云衢。汉家太守唐刺史，握节专城殿千里。古来青史亦吾人，肯使诸公尽专美。西江望君如望云，驱车跃马无逡巡。闻道群偷先出境，已识新侯是宋均。
丹凤吟 端午次周美成韵::夏言::荏苒端阳节届，梅雨蒸轩，荷风薰阁。绿槐庭院，飞燕乍穿帘幕。朝来雨霁，微寒犹袭，宫扇纨轻，朝衫罗薄。喜值天家开宴，玉醴仙蒲，沾醉凤楼东角。因念君恩深重，此际顿忘怀抱恶。笑渠薄伎俩，似洪炉点雪，禁甚销铄。春花过眼，岁岁自开还落。秪愧元非调燮手，这机衡难握。浮云富贵，却几曾恋著。
览古四十二首（录三十四首）::杨维桢::任安与田仁，同仕将军门。厮养恶齿马，实坐贫失身。发忿骑奴席，拔刃徒自分。不会赵少府，何时别奴群。乃知圣贤仕，端不与贱贫。¤
含山令尹章邦基即其所居剜山得石嵌空乃作堂::王之道::我闻美玉地所秘，出为世用自有时。譬犹景星与庆云，千载往往一见之。君家玉璧岂无说，凿山得石夸瑰奇。岂惟苍翠实相似，温润清越璠璵姿。细看高广类墙壁，以璧名之故其宜。剜劖不已石无尽，此窟未易窥藩篱。作堂正在佳绝处，下视海岳如城池。钱塘雪浪涌澎湃，天竺烟岫纷参差。君于其间日成趣，长篇短句挥蛟螭。乃知地灵不爱宝，要令景物求新诗。顾我与君无半面，牵帅阿咸难固辞。沽哉沽哉吾与玉，它年相见期相知。
别夜::吕本中::薄酒残灯欲别情，暗萤依草不能明。悬知先入他年话，一夜蛙声连雨声。
送刘生省亲三首 其二::陶安::白白晴云望里飞，寸心日夜念庭闱。到家喜庆承颜处，春酒盈卮五色衣。
别医士彭碧清::邓雅::我爱彭居士，苍颜复古心。医名著江海，隐兴在山林。放鹤云霄远，烧丹岁月深。相逢忍相别，把臂欲沾襟。
摸鱼儿::赵庆熹::问西湖、花天月地，晨星几点何处。玉川渐老元龙死，大半天涯羁旅。君且住，听五鼓灯鸡，起作刘琨舞。侠肠快吐。算枥马腾蹄，韝鹰脱臂，莫便怨迟暮。年来事，聚散波萍几度。华筵那得千古。读书容易多情累，红豆相思最苦。今渐悟。把别调琵琶，翻入伊凉谱。他年遇汝，认画壁旗亭，双鬟叠唱，贳酒两人赌。
宫词::王仲修::玲珑翠纲隔尘埃，鉴裹双鸾挂宝台。睡起日高花影转，玉盘香篆半成灰。
村居杂赋（四首）::张掞::茅屋路西东，穷山石径通。钟声斜照外，人影落花中。水舍看罾叟，柴扉饭犊童。时时来接语，一笑亦相同。
息力杂诗 其八::陈宝琛::百万宾萌保惠难，只身跨海捍狂澜。卅年不是孙铭仲，群岛谁知有汉官？
偈二十七首 其十二::释绍隆::离四句，绝百非，阃外风光谁得知。牛头没，马头回，空生岩畔碧崔嵬。一口吸西江，一句该万象。一月普现一切水，一切水月一月摄。重重主伴，历历交参。品汇兹彰，人天正眼。如斯告报，只要知归。苟或未然，便见生死。交谢寒暑，迭迁北里。豪家昨日歌兮今日哭。
游宝石峰次邦彦韵::倪谦::积雨初收日已高，湖光潋滟欲平桥。幽禽绕树番歌舌，细柳沿堤学舞腰。山水尽为金相窟，衣冠曾是紫宸朝。登临不用怀前古，尽放春醪入翠瓢。
生日答李濂秀才::李梦阳::腊前此日梅花剧，盏送初筵竹叶新。千里共为青眼客，百年余是白头人。清霜丽蕊情休妒，醉舞狂歌意总真。忽忆退朝传粥食，迟回吟望一沾巾。
桃源图::岳正::小桨轻摇帆半斜，仙山似有浮云遮。前溪后溪响流水，千树万树开桃花。图画已成晋故事，风俗还是秦人家。退之元亮不可问，小立空庭漫自嗟。
送史主簿之鄂就辟::乐雷发::囊中秋卷逼唐贤，门外侯芭问太玄。才大岂堪栖枳棘，官清应只友兰荃。湘行又泛君山月，淮绩曾冲赤壁烟。拟借从君新句看，试寻黄帽寄纲船。
张都统怀古四首::郭印::世浊求清笑屈平，时清把钓诧严陵。行藏有道君应解，独倚危楼高处层。
读辽海集寄苏中丞::林大春::黄河碧海词源远，中夏诸夷半识名。礼乐重开箕子国，车徒新筑仲山城。玉鱼卜地悲群姓，金鸟传方泣五兵。作诵谁如周吉甫，勒名已有汉公卿。
减字木兰花 其二 暴雨后::黄绮::地藏难锁。坟中血汗成磷火。天意缠绵。一缕斜阳裹塔尖。雨来凉可。家山先让惊雷破。欲别愚贤。千虑多谋人胜天。
送锯上人之京::释妙声::江南初春雪载涂，送尔作宾于皇都。冀北遂空群騕袅，海东生此真珊瑚。中朝自古有师法，开士只今多大夫。万言草奏明光里，阴翊王度如唐虞。
题危太朴所藏荥阳郑虔画秋峦横霭图二首 其一::邓文原::金风瑟瑟入空山，村落人家叶尽斑。羡杀个中奇绝处，一天烟霭有无间。
西郊看刈禾二首 其二::薛瑄::西原秋气早生凉，禾黍离离被陇黄。穫处风烟轻捲席，积来雁鹜整分行。大田已见多遗穗，客廪应知足剩粮。莫叹书生亲稼穑，躬耕有客卧南阳。
芳草::罗邺::曲江岸上天街里，两地纵生车马多。不似萋萋南浦见，晚来烟雨半相和。
妙成观用何逸林通判韵::刘基::我访仙家溽暑前，青枫绿柳暗晴川。竹根露湿登山屐，沙际鸥迎渡水船。云气长留虚白室，丹光直上蔚蓝天。纯阳道士重来日，为问蓬莱是那边。
菩萨鬘::潘飞声::阑干柳色含情绿。骚人心比阑干曲。莫道不销魂。春红瘦几分。斜阳花影软。十二湘帘卷。银甲上瑶丝。柔情筝雁知。
题颜晞仲归隐::释文珦::飘然携杖锡，归隐故山中。鸟道云泉远，猿声烟树重。清闲销不尽，尘累坐来空。早晚须相见，知居若个峰。
东海有珊瑚::胡奎::东海有珊瑚，乃在龙伯宫。托根蓬莱石，丹霞绚晴虹。铁网求之无底谷，一朝置在黄金屋。石家富儿不识珍，如意一击同飞尘。岂如阆苑蟠桃树，一花一实三千春。
偶题::顾璘::云连树色千嶂合，雨挟泉声一道飞。尽有山林溪涧趣，好将佳境畅天机。
偈颂八十五首 其五十六::释妙伦::百花丛里跃鞭过，俊逸风流有许多。未第儒生偷眼觑，满怀无柰旧愁何。
登绎山::储巏::绝顶扶摇百丈梯，凛秋风日剧攀跻。祖龙此地遗碑在，威凤何年老树栖。岩窦泉流微作瀑，洞天云构不生泥。南窥禹穴扁舟晚，且试霜钟石上题。
谢城南张氏弟兄冒雪载肴酒见过::邵雍::久旱几逾冬，川守祈未得。雁行联镳来，佳雪遽盈尺。酒面生红光，客心喜何极。上夜离天津，天津陡岑寂。
和魏定父::王之道::十里南溪路，思君一望间。黄花秋色老，红叶露痕殷。似说亲朋集，遥知杖屡閒。徘徊松径晚，踏破紫苔斑。
和周师禹所寄::章甫::九载光阴俯仰间，百年人世几悲欢。竹楼梦断伤春晚，云壑书来喜岁寒。别久更怜诗笔健，愁多须放酒杯宽。相望江北江南路，柳絮随风又作团。
山花子::谭献::门外萧郎骏马行。章台初日踏歌声。妆阁夜长金穗落，未分明。黛掩啼眉山隐约，竹调怨曲玉珑玲。胡蝶梦中单枕侧，不须惊。
次韵弟观喜雨二首::陈著::天敕龙瓢到底倾，阿香飞驾会苍冥。风霆震叠四溟立，宇宙清凉万物醒。行蚁知几先畏湿，升蜗向上漫遗腥。平生霖雨苍生志，对景空怀海上亭。
过金陵舟畔见落花::黄锡朋::莺飞草长春无主，愁绝江南三月时。莫为残红怨憔悴，东君遗恨落花知。
江梅::陈与义::风雪集岁暮，江梅开不迟。朝来幽窗底，明璫缀青枝。上天播淑气，百卉分四时。寒村值西子，足以昌吾诗。
玩月::贾岛::寒月破东北，贾生立西南。西南立倚何，立倚青青杉。近月有数星，星名未详谙。但爱杉倚月，我倚杉为三。月乃不上杉，上杉难相参。眙愕子细视，睛瞳桂枝劖。目常有热疾，久视无烦炎。以手扪衣裳，零露已濡沾。久立双足冻，时向股髀淹。立久病足折，兀然黐胶粘。他人应已睡，转喜此景恬。此景亦胡及，而我苦淫耽。无异市井人，见金不知廉。不知此夜中，几人同无厌。待得上顶看，未拟归枕函。强步望寝斋，步步情不堪。步到竹丛西，东望如隔帘。却坐竹丛外，清思刮幽潜。量知爱月人，身愿化为蟾。
染丝上春机::胡奎::吴蚕八茧缫长丝，玉纤染云上春机。大姑爱织榴花色，小姑爱织梨花白。小姑回头语大姑，梨花洁白不受污。大姑榴花故自好，以色娱人岂长保。
盆松::弘历::盆松才突尺，已具凌云姿。左携萼绿华，绰约聊相随。冉冉生寒烟，瑟瑟泛轻飔。清水白石间，如在泰山垂。陆葩与水艳，仰望群相依。试拟古之人，东坡曾有辞。上可侍天帝，下可伍乞儿。
即事 其一::全祖望::手剪共兜报至尊，柏台风槩更谁伦。多言毕竟能招咎，不密由来便失身。圜土刚肠非所耐，重泉碧血有馀辛。故人一恸君知否，天末荒江野祭辰。
春去后游留园八首 其八::吴妍因::密罨蛛丝深闭门，徘徊此际更销魂。花明柳暗春多少，可在邻墙又一村。
感咏二十首 其十一::李时行::隆寒拥裘坐，谁肯念无衣。膏粱已充腹，宁恤他人饥。富忘昔日贫，贵弃贱交知。自古皆如然，非今独有之。唯爱鲍叔贤，让金无所疑。绨袍恋恋者，尚系故人思。古道日已远，世情转堪悲。在生不欺死，延陵挂剑时。
即事::杨鸾::白日苍蝇满饭盘，夜间蚊子又成团。每到更深人静后，定来头上咬杨鸾。
春日三首::范成大::西窗一雨又斜晖，睡起薰笼换夹衣。莫放珠帘遮洞户，从教燕子作双飞。
避寇即事十二首 其三::左纬::避地绕天涯，艰难两鬓华。逢人唯问贼，有梦只还家。几处看枫叶，今朝见菊花。客衣寒更薄，日暮在平沙。
元夕虎丘有怀闲孟子薪诸子::李流芳::隔年残月虎丘看，只记欢悰忘别颜。共道翩翩日边去，那知冉冉月中还。遥传急鼓千灯外，独立寒云片石閒。此夕此山无此况，对君难说此登山。
观化::黄文雷::屋角有蜘蛛，结网大如箕。有来者蜻蜓，飞飞堕其围。嗟汝水之生，爬沙自足嬉。忽然凌空游，蜂虿避路驰。一朝婴祸罗，羽翼安所施。蜘蛛虽未出，狼狈已可期。我欲起救汝，正坐手足疲。噫吁嘻，悲弗悲，蜘蛛亦有黄雀随。百虫相残人不管，人兮食人天岂知。
金刚随机无尽颂 其一 能净业障分第十六::释印肃::持诵心无辍，不事闲言说。夜夜礼观音，水里捞明月。
十六日 其一::韩淲::不恨常疏隔，何疑欠讨论。同心惟设饭，尽兴亦空樽。日与樵争席，时看子候门。山场风莽广，溪港雨沉昏。
经华阴时当腊月十八日忽忆唐人腊尽促归心行人及华阴之句字字凑合遂逐字成十绝 其七::邓云霄::一过一回新，纷纷客子身。谁知岳麓下，自有渚眠人。
次韵程道益见赠二首 其二::俞德邻::十载时艰泪染襟，馀生几拟托幽深。匹夫无罪空怀璧，校尉有官从摸金。老去风尘犹眯眼，春来药裹更关心。草玄作赋吾何敢，梁父吟成祇自吟。
马通薪::张翥::可代薪如桂，还宜火作煤。翁摊扶杖立，童拾戴筐回。野屋寒堆整，山炉夜拨灰。厩官无好事，不遣换香来。
呈嬾翁六首::白玉蟾::秋雨织愁成段，暮云过眼生花。栖凤亭中寂寞，武夷旧有仙家。
澹山::邹浩::目击何人妙得知，谩携斧子住岩隈。衔花无复鸟兴供，运木有时神倒栽。丈室每思云外去，沱山长记雨中来。凭师更展慈悲力，早使回头一笑开。
寒食与朱尧民张梦晋郊行读道旁遗碑感而风咏::邢参::冷落郊原值禁烟，红桃一树倩人怜。行来尽拂残碑看，若个能知后百年。
北行杂咏四首 其一::苏升::烟雨多情为洗尘，征途落落且乌巾。忘机久失江鸥侣，喜见寒鸦不避人。
詹生携酒赤松堂::伍瑞隆::我怀赤松子，相待赤松堂。客有携尊至，人怜幽事长。月来催度曲，风到引焚香。醉后闻山响，登临兴不忘。
入三里同吴州守王县尹观凤化城二首 其二::霍与瑕::夕阳车马到林邱，环眺荒城起远愁。人在右江仍入洞，节逢端午失操舟。山风次第吹云散，涧水当门带月流。浴罢童冠三两辈，细听榕下纳凉讴。
哭曾令绰三首 其二::韩维::典丽文章雅正躬，高才又出相门中。庙堂帝识精忠议，蕃服民歌恺悌风。一息不还成昨梦，六情都尽见真空。平时共说无生和，生死如今异与同。
送张祐司训较艺还当涂::蒋冕::经谈孔壁士如林，翘首龙门冀赏音。檐内命题秋院静，灯前批卷夜堂深。赋惊五色宁迷眼，笔想三长独苦心。淡墨榜开舆论惬，高名从此重南金。
送陈壮甫税使归金陵::仇远::征商廉干不言钱，异事同寮又一年。美誉正香金濑曲，归心已在冶城边。家传簪笏青溪谱，风送旌旗上水船。小草相依行有日，莫须掺别重凄然。
东轩小室即事五首 其一::曾几::卷书坐东轩，有竹甚魁伟。清风过其间，戛戛鸣不已。写之以素琴，音节淡如水。不惜为人弹，临流须洗耳。
题管建初山人游玄岳卷::胡应麟::龙峤千盘雾色开，中天何处蹑崔嵬。遥峰恍入飞仙户，列岫高悬上帝台。倚杖祝融云自起，题诗天柱月频来。风前绛节如相问，为拾瑶华寄草莱。
次韵潘云巢见示思亲佳什::符锡::在山泉亦出山泉，看到源头却混然。峭厉每妨圭角露，磨砻只合世机圆。从知北首甘芹日，便是南肩负米年。蓑笠与君重有约，衡庐深处楚云连。
浣溪沙::朱端朝::梅正开时雪正狂。两般幽韵孰优长。且宜持酒细端详。梅比雪花输一白，雪如梅蕊少些香。东君非是不思量。
故山四首 其三 梅山::陆游::老尉鸿飞隐市门，千年犹有旧巢痕。陆生于此寓棋局，曾丈时来开酒樽。渺渺帆樯遥见海，冥冥蒲苇不知村。数僧也复投诗社，零落今无一二存。
和天觉::孔平仲::金章玉佩动百千，石火光中风叶前。丝鞭相揖笑不言，竹下有人想待眠。匏身落蒂终腐烂，土壁绘像谁愚贤。革贪惩躁心泰然，木食草衣行饮泉。
春日山庄::韦述::初岁开韶月，田家喜载阳。晚晴摇水态，迟景荡山光。浦净渔舟远，花飞樵路香。自然成野趣，都使俗情忘。
新亭三首::马之纯::新亭见说在山头，看见江河衮衮流。何事后人轻变改，不教遗址且存留。怜他一代称贤相，说此诸人似楚囚。若使有人来访旧，一番人见一番羞。
送刘尹大来::释妙声::县道临湖口，人才得夘金。江流思击楫，山雨坐鸣琴。尔父能为政，吴人诵至今。非君美无度，何以嗣徽音。
新岁书怀四首::戴复古::正月复二月，百年如一年。世间人易老，天下事难全。生计麦十斛，传家诗几篇。眼前虽不足，心地自超然。
四十咏 其二十 先祖司马讳::王世贞::昔我先司马，敡历遍遐荒。至今讼庭树，往往比甘棠。蔼如三冬日，凛若九秋霜。千载循吏编，庶以绍龚黄。
沅州杂诗十二首 其十二::薛瑄::辰沅风壤带三苗，一望乾坤吐纳遥。翼轸众星朝北极，岷嶓诸岭导南条。天邻巫峡常多雨，江过浔阳始有潮。近日诗怀殊浩渺，谩将新句写芭蕉。
送某之太仓::徐渭::吴中曾客几经年，此去书帷得主贤。潮认旧人频到岸，燕穿新柳特迎船。芦芽白白河豚上，梅雨昏昏海国眠。应忆越山笼鹤在，长于月出叫孤圆。
南歌子·玉斝浮菖虎::王之道::玉斝浮菖虎，金盘馈鰁鱼。研丹聊作厌兵符。何必城头一女、当千夫。雨过山如洗，风来草似梳。佳人不惯手谈输。却道如今重赌、选官图。
林和叔山园九咏·霞隐::姜特立::流水桃花几换春，花溪溪上好栖真。此中自有神仙伴，不是秦时避世人。
德翚梅轩月下小酌::刘安上::疏影横斜落酒樽，谁知寒月上梅轩。昔年山相栖真地，我亦全家寄此村。
赠陈野仙相士::刘崧::旅怀仍病酒，那有好容颜。感子远来意，罢书相对閒。风澄梅涧水，雨过石华山。惆怅昔贤远，修名谁可攀。
望江潮 丙戌春至钱塘，追迹旧游::吴寿彭::烟深竹坞，潮落芦根，轻寒时节雨潸。柔绿西泠，初阳台榭，岚光澹浥尘阛。骑火熄遥岩。江海销烽镝，横翠吴山。万家傍水，明湖容得共消闲。花城无比清妍。已吟阑桂子，唱杳池莲。曲港鱼游，兰舟波荡，云行碧映澄鲜。舞袖引哀弦。感旧再登临，乐此当前。犹是六朝飏柳，莫更画图传。
剔银灯•重九前一日闻歌，仲可有作，余次韵::陈匪石::落叶萧萧坠地。人与山容谁悴。柳锁颓阳，菊披冷雾，短鬓不胜秋味。登高费泪。甚明日、能扶残醉。倦笛临风重倚。响遏秦歌云际。瘦蝶偎香，枯蝉泣露，曲曲为传心事。薄寒夜吹，又万户、砧声催起。
客舍书事五首 其一::袁桷::客景真愁绝，凄凉倍旧年。草穿沙嘴缩，云住屋头偏。灶冷厨烟湿，窗低檐溜悬。畏寒难出户，尽日得高眠。
嘲报春花::杨万里::嫩黄老碧已多时，騃紫痴红略万枝。始有报春三两朵，春深犹自不曾知。
偈颂十九首::释绍昙::松下扫除青草径，磵边开闢绿阴亭。饭余握手闲行坐，唱曲山歌贺太平。遏云古调，流水新声。眼里无筋听不足，临风击碎圣凡情。
古像赞二百零五首 其九十四 韩新义公::孙承恩::韩公虎臣，猛气横骛。徂征江南，疾捲径渡。执彼国君，若缚狐兔。为时干城，恢我王祚。
寿佛殿::谢重华::嵯峨佛殿碧空俱，景与雷音想不殊。黄叶落残三径冷，白云飞尽一峰孤。澄潭水暖龙归钵，行脚僧回月满壶。谩倚阑干舒啸后，往来还拟探骊珠。
子瞻赴守湖州 其三::释道潜::扬帆渡江来，洗眼惊翠樾。云姿既容裔，鸟哢更清绝。凌梯访前踪，琬琰亦未灭。嗟我鱼目光，畴能缀明月。狂墨扫琅玕，风烟坐中发。殊胜区中人，茫茫走飞辙。
题画牛图 其二::杨旦::南亩功成便退身，中流游泳任天真。牧童何处空江晚，清世应无扣角人。
穆屯将歌::毛澄::将军养士如养獒，发纵指嗾追烟䬞。鱼肠刷土松纹膏，白羽朱肉啼哀猱。石头城下跳重濠，黔西猛兽纷腾逃。红勒盘雕蕃锦袍，团花渍血铁不挠。凭轼大呼风怒号，竖发上指星生毛。腰间淡淡流秋涛，马蹄四举空中高。近不见人惟见刀，磨盾刮甲声嗷嘈。冤霜一夜零蓬蒿，旂常日月无勋劳。国士坐法缘连敖，符鸠哑哑悲云旄。陆剸犀兕水断鳌，兜鍪貂蝉荣汝曹。
送浙江佥宪之任::王汝玉::吴水吴山锦绣中，太平箫鼓万家同。朝端新授观风节，使者初乘按部骢。九里松留梁旧寺，万年枝陨宋遗宫。钱塘风俗犹存古，秉节须烦卧治功。
春思 点绛唇::徐熥::金谷香飘，绿杨枝啭莺声巧。残红轻扫。满径胭脂绕。蜂蝶无情，苦被东风恼。春归早。佳期渐杳。镜里铅华老。
雨中花 咏文丹花::姚燮::萼绿华来仙影秀。看亸上、天风铢袖。月色新甜，露香微辣，霜意初酸逗。洞庭七二春湖岫。看画里、烟根疏瘦。罂细巢蛆，粉浓媚蝶，屏翠攕鸾守。
瑞龙吟 辰溪舟行::顾璘::辰溪水，想是银汉分流，桃源旧沚。楚中胜槩奇观，潇湘云梦，参差难比。峰峦美。可信舟移天上，人行图里。稍经蕙浦兰汀，忽惹閒鸥，一双飞起。曾访苏公赤壁，柳侯黄庙，而今荒矣。岂似万丈丹梯，千重云垒。天翻地覆，紫翠无成毁。试捲起、疏帘危坐，游丝飞絮，亦为春风喜。清明两岸开桃李。戏作穿花士。笑伏波衰萎。向门生哀咏，自伤边鄙。
悼内 其二::罗钦顺::春深风已和，入户但凄凄。逝水无复返，德音终不迷。去年双飞燕，又入梁间栖。我心非金石，能不增惨悽。
次韵和孔周翰侍郎洪州绝句十首 其四::郭祥正::寸心无事自然灰，不是南柯一梦回。水畔小楼无客到，独携筇杖等閒来。
旱夏纪异诗五章 其五::姚燮::龙门纪脂夜，物紊成𧕏端。莘莘复纵纵，蔓及吴楚间。焚灼白骨枯，生人面含酸。仰戴虽盛旸，扪心如冽寒。七年困兵革，势已嗟大难。金天方折弧，赤眚复为患。相期共修警，剂化使善完。星云烂景卿，邪祲胡由干？神鸦飞满郊，日晡雨潸潸。痛扫魃气澄，共夺飘魂还。
出使至长沙院中次壁间诗韵::张羽（凤举）::野烧明山雪，人烟隔戍墙。九州淹岁晏，群盗剧年荒。警翼频喧树，赪鳞自恋塘。有怀怜贾谊，寂寞赋临湘。
云边遣兴::刘宰::洩云日日冒出头，古润淙淙咽怒流。但得农家馀雨泽，不妨客子叹淹留。
偶失一丹瓢戏书::李流谦::谁取一瓢去，虚劳九转功。徵杯惊羽化，开画叹幮空。已堕宁论甑，虽亡未失弓。人间閒得丧，尽付绿樽中。
碧玉楼昼梦扶病出游村径甚适忽安福罗进士携彭秀才来访遂书以赠之::陈献章::春早春寒著莫人，黄鹂啭处暖初匀。狂心刚被风吹动，走遍南垞到北津。
贤府主祷雪而应喜极有诗::章甫::湖海双鱼久不传，幽人门巷转萧然。寒威直与酒为地，雪片忽共梅争妍。自拨小炉犹有火，拟留佳客苦无钱。金篦刮眼何时得，咫尺春风欲换年。
郊游杂感::周云阁::四顾茫茫感慨稠，阋墙兄弟几时休。南禅寺向云中指，西子湖从梦里游。喜我琴书留矮屋，笑他富贵等浮沤。金风落尽枝头叶，塘铁桥边第四秋。
再和易后韵为前韵六首::卫宗武::黑不待黔乌，白不待浴鹄。天分既超卓，能消几学术。飘飘霞外姿，瞳方而发绿。满腹贮古书，咳唾可袪俗。冲气以为和，阳春散晴旭。
题梅花寄仲良御史::郑潜::山中拾得琼瑶树，寄与霞州御史家。自是南闽春信早，东风开到北枝花。
刘蕡祠二首 其一::陆深::谏议千年自有祠，唐朝宫阙黍离离。多情瘦马冲寒到，无数青山落照迟。往事空传台下骏，灵风常满庙前旗。冰霜入夜频搔首，欲奠芳椒侑楚词。
王子飞鸟山看红叶饮扇屋::郑孝胥::有山曰飞鸟，似我射乌不？高树红犹浅，回溪响更流。烹鱼怜女手，把酒爱楼头。莫厌三年住，堪成一笑留。
又和::欧阳修::凭高寓目偶乘闲，◇服游人见往还。明月正临双阙上，行歌遥听九衢间。黄金络马追朱幰，红烛笼纱照玉颜。与世渐疏嗟老矣，佳辰乐事岂相关。
哭张孝廉际亮四章 其一::姚燮::咄哉身得凤鸾依，仍此霜巢了褐衣。心泪早枯生亦暂，故乡不屋死犹归。箧封有垢文章蚀，朋散如星吊唁稀。惧尔千秋从此尽，留将六合与谁飞？
游岳麓寺三首 其一::张嵲::平生耳里湘西寺，此日真成叩梵宫。地辟晋朝多胜概，人师支遁有高风。身游大士毗耶境，目尽湘东返照中。佳处未能频驻屣，此行寻胜亦匆匆。
二十七日宿护城驲饮主家吴名扬::黄公辅::旅邸相逢伯玉高，雅谈清夜醉醇醪。题门自是无凡鸟，池上快觇起凤毛。
贺梁药亭新翁::陈恭尹::七十巅毛未见丝，百龄五岳岂云迟。阿巢老凤双栖日，斗气津龙始合时。玉树连行枝并发，牙签万轴架新移。豪吟亦是东山事，安石从来自教儿。
次韵林仲和筠庄::李弥逊::爱笋从嗔不出山，看成修影泛微澜。此君臭味唯风月，底事须除数百竿。
杨柳枝::刘禹锡::杨子江头烟景迷，隋家宫树拂金堤。嵯峨犹有当时色，半蘸波中水鸟栖。
暑夜::李梦阳::微月通帘阁，疏星下槛塘。树阴交进湿，水气暗生凉。岁月一阴长，乾坤双鬓苍。北窗聊复尔，敢谓上羲皇。
六铢五首::白玉蟾::我着紫绮裘，俯视蓬莱洲。手把八空气，纵身云中游。
刘守生日::冯时行::天清地净行清秋，帝命吉祥驱蓐收。九霄坠露濯仙骨，冰壶翠鉴尘不留。十年持节东西州，绣衣辉煌照遐陬。山之岷峨水之涪，两川至今腾歌讴。渝城突兀大江头，岂足滞公霄汉游。郁葱之山海上浮，上有仙人老浮丘。玉井莲开花作舟，载公缥缈登瀛洲。琼瑶之台白玉楼，霞裾飘飘海上游。仙人吹箫劝黄流，一觞不老仍不愁。始知仙凡隔尘土，人间衮衮真浮沤。
句::冯京::吟气老怀长剑古，醉胸横得太行宽。
长蘅被放有怀::郑胤骥::今年春榜新，声党多捷中。本谓子不疑，顾乃独脱空。才名廿年余，犹复成虚哄。荣名偶然事，儿女浪飞动。货贵恒不售，材大亦难用。想子能洗然，此理未须讽。乖人易为感，触事心更恫。昨年颇惊弓，念子因思痛。羡子胸盘纡，八九吞云梦。辞画何淋漓，多能信天纵。造物相逗女，终亦困嘲弄。日日想容辉，时时计飞鞚。市物憎肉食，未阙幽人供。脱粟不论价，蔬笋直如送。底须愁禄养，家园足清俸。三径久已扫，迟子相过从。秋共牛渚饮，寒同灞桥冻。策杖临长风，乘舟溯枯葑。子谈如倒囷，我饮欲倾瓮。惟知仲长乐，肯作阮生恸。春来物色佳，荏苒遂季仲。已复为子闰，慎勿妄倥偬。
县斋秋怀::程公许::春渠鍼绿秧，秋畦压黄云。积忧稍缓带，转手俄空囷。况彼东人子，右田灼焚。算缗方趣辦，蒙袂须劝分。谁为本根虑，天高闻不闻。
春夏两相期 初夏同友人东郊外访吴绳圃园居::陈维崧::有罗罗、水烟千顷。夜来初浣篱径。紫艳红芳，屋角墙头相映。草香小巷入都迷，竹暗层扉敲谁应。浅漾风帘，爱他草阁，居然舴艋。幽栖不似尘境。只閒驱菊蠹，小除松瘿。湿翠难名，到此万缘真冷。牙签乱插道书香，板桥对掩僧庐靓。惆怅曾分，半榻莺声，一杯花影。
风不鸣条（一作左牢诗）::章孝标::旭日悬清景，微风在绿条。入松声不发，过柳影空摇。长养应潜变，扶疏每暗飘。有林时杳杳，无树暂萧萧。慢逐清烟散，轻和瑞气饶。丰年知有待，歌咏美唐尧。
七绝·改诗赠父亲::毛泽东::孩儿立志出乡关，学不成名誓不还。埋骨何须桑梓地，人生无处不青山。
杏花天影·白石有此词，词律失收。吷厂约填此阕以张之，并邀㣼厂同作::黄公渚::孤鸿几点沉沙际。问北去、南来底事。春灯梦影付江潮，迤逦。几垂杨，共卧起。南朝地。愁罗怨绮。数九十、春光有几。旧盟鹣鲽各西东，应讳。结同心、抱影寤寐。
雪中与林择之祝弟登刘园之宴坐岩有怀南岳旧游赋此呈择之属和并寄敬夫兄::朱熹::风雪集岁晏，掩关聊自休。今辰展遐眺，倚此寒岩幽。同云暗空室，皓彩迷林丘。崩奔小涧歇，飞舞增绸缪。仰看鸾鹤翔，俯视江汉流。乾坤有奇变，澒洞惊两眸。三酌不自温，倚杖空冥搜。悲歌动华薄，璀璨忽满裘。向来一杯酒，浩荡千里游。亦复有兹赏，微言寄清酬。解携今几许，光景逝不留。怀人眇山岳，省己纷愆尤。对此奇绝境，一欢生百忧。茫然发孤咏，远思谁能收。
拟行路难::鲍照::君不见柏梁台。今日丘墟生草莱。君不见阿房宫。寒云泽雉栖其中。歌妓舞女今谁在。高坟垒垒满山隅。长袖纷纷徒竞世。非我昔时千金躯。随酒逐乐任意去。莫令含叹下黄垆。
游少林寺::陈琏::晨经崿陵关，道路互盘绕。行寻少林寺，幽谷深窈窕。风生万壑秋，日上众山晓。鸣鞘惊走鹿，驻马闻啼鸟。可人招提境，云气常缥缈。苔色连阶除，钟声出林杪。山僧喜迎客，煮茗汲清沼。共谈达磨事，所恨知者少。因登五乳山，纵观万象表。群峰三十六，一一皆可了。自谐尘外趣，顿觉心神悄。澹然欲忘归，暂此息纷扰。
乙丑岁除作 其三::屈大均::年年生一口，婚嫁尚无期。蚌蛤三珠日，鸣鸠七子时。孝衰吾岂敢，忠养汝何迟。阿妇殷勤道，威姑百岁姿。
涵碧亭为陈侍御::林光::边池亭子构来新，水色山光入梦频。伯氏闲情呼仲氏，后人高致绍前人。春随鱼鸟看何厌，景幕烟霞写未真。惟问三山贤柱史，几时凭槛看丝纶。
柬周次公::韩淲::风花烟草满春山，五载相望各掩关。奋迅词场君未艾，栖迟田里我长閒。升沉交旧今多少，中外亲知昔往还。随俗何如绝流俗，几回吟醉睡其间。
乃奇禅师约同臞庵先过楚禅即事::德新::几竿修竹一泓池，陇畔柴扉片石支。有客未来茶已熟，閒将蕉叶写新诗。
题吴鉴泉鉴园图 有序::郑孝胥::金陵往来二十年，梦落复成桥水边。疏林丛竹隔水看，蒋山如屏当我前。此园未成先造意，剪取溪水收云烟。缚茅编篱极惨淡，口不能道心谓然。眼前风景人未觉，引子入胜中有天。来游何止千百辈，谁者领略真萧闲。我去复来如燕子，濠堂无处寻巢痕。喜君久为此园主，收拾世事归诗篇。岂知兴亡一弹指，故国安在园空存。君虽未归归亦得，但恐百感伤心魂。图成哀歌予和汝，默数旧恨毋多言。
送王安行::韩淲::西湖非不佳，草木已变衰。芙蓉花虽红，奈逼清霜时。昔见决科日，春酣桃杏枝。今从秣陵来，我乃官于兹。纷纷许史家，悠悠王谢儿。吾侪抚书剑，百事胡能知。芜湖连大江，风烟荡湾埼。子归但饮酒，可逭寒与饥。
独学::陆游::师友雕零身白首，杜门独学就谁评？秋风弃扇知安命，小炷留灯悟养生。踵息无声酣午枕，舌根忘味美晨烹。少年妄起功名念，岂信身闲心太平。
春日三会闲行::苏钦::溪上横岗一道斜，成行鸳鹭落平沙。竹篱茅舍林中见，仿佛孤山处士家。
西江月 赠悟真（原未注藏头）::马钰::我石榴栗果，金却要公猜。衣引个白衣来。是人非不采。学非干大道，元营养婴孩。端午正出君怀。印何曾姓蔡。
题张昌仪门语::佚名::一两丝能得几时络。
悼内十一首::于谦::垂老光阴两鬓皤，细君弃我竟如何！夫妻一旦世缘尽，儿女百年恩爱多。小阁空悬台上镜，春衣谁试箧中罗。客边闻讣肠先断，泪落西风鼓缶歌。世缘情爱总成空，二十余年一梦中。疏广未能辞汉王，孟光先已弃梁鸿。灯昏罗幔通宵雨，花谢雕栏蓦地风。欲觅音容在何处？九原无路辨西东。缥渺音容何处寻？乱山重叠暮云深。四千里外还家梦，二十年前结发心。寂寞青灯形对影，萧疏白发泪沾巾。箧中空有遗书在，把玩不堪成古今。尘寰冥路两茫茫，何处青山识故乡？破镜已分鸾凤影，遗衣空带麝兰香。梦回孤馆肠千结，愁对惨灯泪千行。抱痛苦嫌胸次窄，也应无处著凄凉。东风庭院落花飞，谐老齐眉愿竟违。幻梦一番生与死，讣音千里是邪非？凄凉怀抱几时歇，缥渺音容何处归？魂断九泉招不得，客边一日几沾衣。房栊寂寞掩春风，百岁情缘一旦空。世态不离生死内，梦魂多在别离中。可怜孤馆月华白，犹忆香奁烛影红。老眼昏昏数行泪，客边从此恨无穷。结缘谁不愿齐眉，修短由来未可期。老我方将安蔗境，细君先已赴瑶池。花飞玉碎愁何限，绠断瓶沉势莫为。清泪两行千古恨，眼看儿女益凄其。别来音问每蹉跎，两地关情感慨多。我欲承恩还北阙，子先归化梦南柯。空闺镜破余残粉，断杼尘蒙失旧梭。痛汝老怀谁与诉？临风惟有泪滂沱。独对青灯坐夜阑，客边衣薄不胜寒。因思旧事关情切，欲把遗书掩泪看。花落香消人寂寂，台空镜破月团团。梦魂割断幽明路，死别生离欲见难。百川东逝更无还，生死由来一梦间。苦雨凄风香阁冷，落花啼鸟绣帷间。空于纸上看遗墨，无复灯前睹笑颜。肠断不堪回首处，两行清泪万重山。痴儿弱女两相依，宿鸟惊巢各自飞。尘锁镜台秋月冷，香消罗幔夜灯微。双亲闻讣肠应断，百岁同心事已非。垂老不堪生死别，客边日日泪沾衣。
行路难::钱起::君不见明星映空月，太阳朝升光尽歇。君不见凋零委路蓬，长风飘举入云中。由来人事何尝定，且莫骄奢笑贱穷。
十月十七日大椿堂小集胡从周季怀以予目疾皆许送白酒弥旬不至戏成长韵::周必大::畏疾甚畏威，目昏口止酒。尔来时一中，免使论薄厚。仪康业废祀，酿具散莫纠。采药山已焚，种秫时转后。门稀问字客，室乏借书缶。尚赖金石交，每顾贫病叟。前时相娱乐，如对疏广受。有浆不待乞，似验岁在酉。今日扫风轩，明日芼园蔌。白衣两不来，往往化乌有。颇闻继高会，沾醉牛马走。宁忘伐木诗，酤湑吝朋友。或疑决西江，耻复饷升斗。胡不玩易象，樽簋纳吾牖。二义倘未然，诺责何为负。君兮优阮籍，仆也减兖守。结交十五年，果可不饮否。食言能无肥，有孚乃免咎。速宜倒糟床，走送昔与醙。勿学比舍郎，夜半招吏部。
览洛中名园记有感::吴芾::成官冉冉逾三纪，阅世看看近七旬。更览名园兴废记，愈令人忆故园春。
八声甘州（送春韵）::刘辰翁::看飘飘、万里去东流，道伊去如风。便锦缆危潮，青山御宿，烟雨啼红。愁是明朝酒醒，听著返魂钟。留得春如故，了不关侬。春亦去人远矣，是别情何薄，归兴何浓。但江南好□，未便到芙蓉。念今夜、初程何处，有何人、垂袖舞行宫。青青柳，留君如此，如此匆匆。
归次汉中境上::陆游::云栈屏山阅月游，马蹄初喜蹋梁州。地连秦雍川原壮，水下荆杨日夜流。遗虏孱孱宁远略，孤臣耿耿独私忧。良时恐作他年恨，大散关头又一秋。
将之荣州取道青城::陆游::倚天山作海涛倾，看遍人间两赤城。自笑年年随宦牒，不如处处得闲行。草痕沙际犹余绿，枫叶霜余已带赬。归去还堪吒儿辈，锦囊三十六峥嵘。
春意::陈永正::春意随时动，春波一往深。草生明堤路，雨住出江禽。鸣逝不吾顾，伫凝犹故心。孤帆何隐约，三月最沈吟。
客窗听雨::钱宰::绿江烟草渺天涯，燕子来时未到家。宿酒恰随春梦醒，雨声落尽碧桃花。
尺五庄即事诗十二章 其四::姚燮::南溆得空阔，方亭俯碧流。吹芬波是曲，浴影客为鸥。荷叶争萍大，芦芽让蕨抽。此间无六月，谁复抱琴游？
谒金门·杨花落::李清臣::杨花落，燕子横穿朱阁。苦恨春醪如水薄，闭愁无处着。绿野带红山落角，桃杏参差残萼。历历危樯沙外泊，东风晚来恶。
心远阁作二首 其一::弘历::披林寻石磴，颇觉劳脚力。到顶坐山斋，万虑于焉息。因悟为学方，不懈乃造极。
虞美人 柳絮::洪炳文::因风作势敲罗幌。疑听珠环响。漫天雪影雨初晴。搀入梨花到眼不分明。飘茵堕溷时时有。往事难回百。吴绵耐冷卸征衣。逝水浮萍何处送将归。
梦游仙 其十::徐石麒::湖居好，安土便为家。一棹扬舟轻似蜢，数椽茅屋小于蜗。端不羡豪华。
罗浮漫兴 其二::黎粤俊::石楼楼畔即通天，锦绣峰头紫翠连。瑶室淩空堪永日，铁桥高跨自何年。羽车去后人稀到，玉笛吹时鹤共旋。再读黄庭参内景，梯飙吾拟访飞仙。
晚雨::李孙宸::酷热长安罢送迎，纤纤一雨晚风轻。当窗竹叶回残绿，照眼榴花依旧明。尚喜庭稀案牍事，差嫌门近殿呵声。半酣睡去月初上，枕簟微凉梦亦成。
题江南::韩淲::邂逅江南景，萧萧小桂丛。不知春已过，常得晚能同。冉冉尘寰偪，劳劳色界空。飞潜与幽显，同是一樊笼。
文惠宫人::唐彦谦::认得前家令，宫人泪满裾。不知梁佐命，全是沈尚书。
谢九江惠菊 其二::陈献章::紫菊移来紫水滨，白头对著白纶巾。花前酌酒笑未足，酒后簪花笑杀人。
暮至兴平::朱诚泳::驻马平陵已夕阳，当年槐树尚成行。高原西下岐山迥，曲泊东连渭水长。隧道衣冠藏汉武，居人箫鼓祀商汤。伤心往事皆陈迹，莫怪青山笑客忙。
颂古七首::释慧性::当阳利剑斩狸奴，刃下翻身会也无。脱下草鞋头戴出，石人吞却洞庭湖。
友人喜初度诗，次韵见赠更赋::胡雪抱::羡门悠往渺难寻，香海迷航阻益深。积雨三春萦帐卧，秾华一笑粲诗心。追求儿味青溪曲，体贴贫怀绿水浔。自寿风流无可说，不图凄叹感知音。
黎太监永思诗::罗玘::大家东征逐子回，子如从龙母当来。龙飞在天随百雷，蟒衣玉带晏清陪。有羹可遗荅涓埃，高凉墓水黄猿哀。谷异死同趋夜台，慈乌哑哑伤痛哉。负土封丘如黄能，长楸森森手自栽。寺人孟子心未灰，凡百君子诗可裁。
寒食::郑刚中::江乡时节逢寒食，花落未将春减色，岭南能有几多花，寒食临之扫春迹。花多花少非我事，春去春来亦堪惜。柴门风雨小庭寒，无奈池塘烟草碧。欲将诗句慰穷愁，眼中万象皆相识。欣然应接已无暇，都为老来无笔力。
天士斋壁画著色竹数竿因书其侧::纪坤::董生瘦如竹，疏野亦相肖。壁上翠琅玕，只如自写照。东坡墨君堂，画意不画貌。变为著色图，颇亦天机到。北地此君稀，瞥见忽一笑。尔我与画三，相对且兀傲。
题芭蕉二首 其一::张弼::秾绿丛中吐茜红，直从盛夏到深冬。于今始信王维画，能写当时雪里容。
次韵芮察院送□宝文赴浙漕二首 其二::朱熹::考卜川清旷，端居柰乐何。风云一以便，岁月不胜多。节传无淹驾，林园得屡过。功名从迫逐，志业岂蹉跎。
度剑石::释智愚::云骨深埋草莽中，竟传秦王试灵锋。旧痕尚带春苔绿，一罅能生偃草风。
同叶宰饯春净众寺::赵善括::千尺飞虹跨碧溪，绿阴沉水暗连堤。马蹄一踏沙头滑，云脚半垂山顶齐。招隐疏钟曾破梦，洗春微雨不成泥。晚来放目郊园外，万点翻鸦散麦畦。
和崔公度家风琴八首008::王安石::疏铁檐间挂作琴，清风才到遽成音。伊人欲问无真意，向道从来不博金。
历劫吟 其三::张洵佳::青阳惨澹不成春，慈竹旋枯二月辰。陟岵遥瞻方陨涕，那堪陟屺又伤神。
七言诗::崔骃::鸾鸟高翔时来仪。应治归德合望规。啄食楝实饮华池。
寄行宫监门王以通::释永颐::玉钩帘外前朝柳，斩鸭阑边小艳葩。莫道君王不曾问，好收银钥护宫花。
初祖庵 其一::欧大任::九年事若何，辨此一心竟。学人入洞来，视此石上影。
书斋即事六言一首大云特索余书故书之::本诚::径远松篁蓊郁，日长庭院清虚。大贵莫过学道，至乐无如读书。
苏文忠萝汉偈帖赞::岳珂::佛法离住相，色相本非实。云何阿罗汉，可以色相求。居士宰官身，只园夙亲近。会发宏原深，现此广长舌。于后像法世，赞叹说偈言。笔力虚空，三昧出胸臆。撞开痴愚纲，透出大千界。我昔睹殊胜，会闻诸佛说。以音声求我，不能见如来。偈语复云何，能离音声见。今法解佛意，一切有为法。非偈亦非赞，应作如此观。
浣溪沙 鱼攒花影::钱彻::夹岸芳菲映钓丝。谁传疏影入涟漪。蝶冲返照落青池。似合俄分群鼓鬣，欲疑还信共扬鳍。争看红雨暮春时。
送颂臣之台湾 其一::丘逢甲::涕泪看离棹，河山息战尘。故乡成异域，归客作行人。鲲海三更梦，鸥天万里春。分明来路近，未信遽迷津。
谢青画作直幅，别为四绝句书之 其二::朱祖谋::并时曹李稀缣墨，此是鸳湖掌故图。为问归耕烟雨里，几人亲钓小长芦。
玉照泉::黄庭坚::仙人持玉照，留在灊西峰。一往不返顾，尘痕废磨砻。想当光溢匣，云山叠万重。有井洌寒泉，照影互相容。得名未觉晚，学士古人风。持节按九城，乐此水一钟。税车束上饭，谈笑考百工。金瓶煮山腴，茗椀不暇攻。苏侯亦静者，疏凿济成功。排遣尘滓行，石奁清如空。能令水源浊，鱼虾来其中。生子岁月多，往往隐蛟龙。玉照不见影，盘桓蜗螺宫。一朝揭源去，枯渎草蒙茸。
江上独坐::李之仪::春至犹飘雪，江寒未有鱼。无人慰青眼，尽日对红炉。瑟瑟窗频响，愔愔鸟强呼。潸然不自觉，岂待到穷途。
甘溪::方信孺::甘溪依约旧城东，陵谷迁移一梦中。春尽踏青人不见，桄榔老大木棉红。
早发::胡仲参::早发六七里，前途曙未分。渔舟依岸立，水碓隔溪闻。独树支残月，空山半白云。清晨那可驻，日出又如焚。
旅夕::唐之淳::风餐雨宿岂堪论，夜夜船移处处村。更有无情是明月，照人离色近黄昏。
呈谢大方伯太蒙王公四首 其四::韩上桂::访古今看到五羊，贲禺丛桂郁苍苍。寒枝自爱清霜苦，润叶翻沾湛露瀼。招似淮王能好士，佩同楚客独怜芳。干旌岩穴无多见，分俸何劳借壁光。
懊恼词::程坚甫::一水盈盈欲语难，伊人竟当画图看。脸含薄怒偏增媚，腰觉微丰未碍胖。错嫁终怜卿薄命，相思徒苦我无端。来生愿化频伽去，指海为盟莫要寒。
谒岳忠武公墓::王泰偕::秦头压日误君亲，未抵黄龙竟杀身。唾手版图收绝域，甘心卧榻睡他人。养痈固合尤庸主，肆毒终难贳贼臣。死后铸刑刑已失，普天公愤未全伸。
甬江楼示叶元阶::姚燮::木落潮平远翳开，过江山绿照深杯。茫茫云水看帆去，戢戢风芦与雁猜。物感深恩容敛息，天留肃气振衰颓。莫将憔悴拚身世，竟作王郎斫地哀。
次华泉早春凤凰台::顾璘::古台谁见古人游，台下秦淮今自流。凤鸟不来空故国，梧桐千载倚荒丘。云间雪霁芙蓉殿，江上春生杜若洲。圣代登临多乐事，侧身天地更何愁。
斗潭八景 其三 后溪钓月::湛若水::钓璜不钓月，钓月不钓璜。夜来得月处，钓丝俱已忘。
题云泉题咏::方回::天一生水，坎卦象旃。二阴一阳，坤之中渊。天而非此，必为旱年。泽自空降，其云油然。地而非此，民何以田。曰有畎浍，泉出于山。六坎之卦，次坤次乾。在屯为云，在蒙为泉。至于需卦，复以云言。既亨既养，需厥成焉。万物始生，熟为之元。水为物母，乳之而蕃。云为水胎，泉为水源。云初一缕，滂霈八埏。泉初一滴，汹涌滔天。君子心学，攸体攸研。观象于坎，奚水之专。中刚内实，处险常安。于云于泉，复究厥观。水之始初，未波未澜。心之始初，万善俱完。如云欲雨，如泉欲川。发而中节，养蒙亨屯。无为而成，地平天全。心这动也，化育攸关。我心未动，厥亦有传。云之动天，不可复还。盍亦求诸，未云之前。泉之动矣，不可复返。盍亦求诸，未泉之前。心之既发，收之孔艰。心之未发，泉本云根。不睹不闻，无倪无端。戒慎恐惧，以操以存。洎及发也，电激河奔。一言蔽之，敬为入门。
镇潼观察留后赠侍中李君挽词::刘敞::筑坛辞将钺，分土继缁衣。忌满名犹误，宜年报尚非。离鸿哀断续，埋玉想光辉。冥漠金貂赠，空看卤簿归。
闺怨 其一::严羽::昨夜中秋月，含愁顾影频。空留可怜影，不见可怜人。
伏波将军庙::金朝觐::戚畹能将阃外安，轻装薏苡载归鞍。即今遗庙存封守，竟作云台画里看。
咏史下·殷浩::陈普::王蒙谢尚不堪论，庾翼桓温亦浪言。两晋士风真可笑，尽将管葛许深源。
杂诗七首 其六::朱庸斋::虚杯相待酒仍斟，雨送新凉直到心。猛忆昨朝相见后，衣香云鬓几低吟。
游云门山读亭中诗板拟丐使者以石易之::项安世::唐人诗板四十五，丽句亭中岁月深。烦公丐我一碑石，与张万壑松风音。
十月初六夜新康舟中::郑孝胥::碧影影含芒，浪头弄微彩。风急莫开窗，月痕吹入海。
月夜闻雁示子安::杨名鳣::还向潇湘觅旧群，月明清唳数声闻。无栖莫比南飞鹊，冲破关山万里云。
和陈吉甫韵二首 其二 春水::黄仲昭::积雨平湖水接空，混茫不复辨西东。长桥柳色澄深翠，断岸桃花映浅红。人喜兰亭流玉斝，我怀沂水浴清风。几回江上看湍急，直欲穷源路未通。
挽梁景默::吴琏::诗书曾伴夜灯红，胶漆心情老少同。万里云霄齐骥足，一坛童冠坐春风。卢床清梦腾腾醒，孔眼浮云色色空。生寄死归何足惜，束刍来置写情衷。
送萧凌汉都阃谢病归蜀::杨慎::三辅名畿百战场，青冥鈇钺白毫霜。谢安尽有平坚策，杜甫曾无救琯章。闻道军威馀细柳，试寻遗爱有甘棠。锦江未许垂纶久，计日仙舟望帝乡。
度石栋岭::朱松::我行欲安适，策马踰山樊。谷深不可瞬，危磴争猱猿。坡坨两山间，寂历三家村。茅檐青裙妇，蓬发薪烟昏。敲冰那可饮，分我一掬温。郎樵晚未归，客至不与言。不奉沙头卮，肯投柳下门。作诗配国风，行者式其藩。
诫兄子严敦书::马援::援兄子严、敦，并喜讥议，而通轻侠客。援前在交趾，还书诫之曰：“吾欲汝曹闻人过失，如闻父母之名：耳可得闻，口不可得言也。好议论人长短，妄是非正法，此吾所大恶也：宁死，不愿闻子孙有此行也。汝曹知吾恶之甚矣，所以复言者，施衿结缡，申父母之戒，欲使汝曹不忘之耳！“龙伯高敦厚周慎，口无择言，谦约节俭，廉公有威。吾爱之重之，愿汝曹效之。杜季良豪侠好义，忧人之忧，乐人之乐，清浊无所失。父丧致客，数郡毕至。吾爱之重之，不愿汝曹效也。效伯高不得，犹为谨敕之士，所谓‘刻鹄不成尚类鹜’者也。效季良不得，陷为天下轻薄子，所谓‘画虎不成反类狗’者也。讫今季良尚未可知，郡将下车辄切齿，州郡以为言，吾常为寒心，是以不愿子孙效也。”
李斛峰尚书挽诗 其五::林希逸::三领闽麾节，名高德度宽。苦寻盐利病，痛念郡凋残。拟有回天奏，相期对日看。入朝孤此意，闻者泪阑干。
赠安远水驿汪丞 其三::屈大均::山水矜三峡，君臣在二禺。官衙纷彩翠，仙迹未虚无。吹角江城暮，维舟野寺孤。随潮经一宿，多谢酒频沽。
迁鸡栅歌::陆游::乌鸡买来逾岁年，庭中赤帻何昂然。吾孙初生畏晨唱，家人共议欲汝捐。鸟穷必啄奴岂惮，鸡卖将烹吾所怜。贵人贱畜虽古训，物理宁不思两全。旧栖况亦苦沮洳，新栅幸可图守坚。东园稍去房奥远，挟雌将雏从此迁。竹箪朝暮有余粒，瓦缶亦自盛清泉。喈喈风雨守汝职，腷膊勿恤惊吾眠。
题越上人临清轩::兰以权::尘境不可居，飞锡傍流水。高槛接空溟，新绿涣如砥。孤影过寒鸿，悠然逝群鲤。所以川上人，于焉契斯理。卜筑拟幽栖，兼足浣尘耳。爱此春雨余，波光净禅几。
七夕大风::吴当::江头风急客衣凉，瓜果谁家月满堂。五色在天曾补衮，七襄报日不成章。机丝停杼空成绪，星汉乘槎竟杳茫。自叹红颜今白发，人间养拙更何乡。
偶书为山亭五首 其五::叶梦得::使节交驰数路分，颇知旰食念前军。疾须图上金城策，一见真堪胜百闻。
送屈给事归省鄱阳::史谨::郎官归省诏初颁，玉佩锵锵晓出关。日下暂辞金马署，梦中犹忆紫宸班。孤帆破浪飞晴雪，五老横空拥翠鬟。喜奉双亲荣暮景，埙篪迭奏舞衣斑。
句::林无隐::雪浦二月江湖阔，花发千山道路香。
送夫诗::杨朴妻::且休落拓贪杯酒，更莫猖狂爱吟诗；今日捉将官里去，这回断送老头皮！
偶成::何吾驺::扁舟已向东风转，匹马何人更向西。那似樵云松下望，半间茆屋枕清溪。
赠何医士::王鏊::中年多病稍相侵，委巷冲寒屡见寻。愧我且非当路客，因君真见古人心。玉池洗药流香远，金匮储书烛理深。自笑贫家无以报，只将诗句当南金。
翠华岩::李梦阳::洞劓耶律词，其名翠华岩。俯视耸观阁，仰面攒松杉。厥维何王代，鬼斧开崭碞。精气久削薄，烟岚郁相欃。屡憩验足薾，独往悲情凡。入萝畏石坠，转峤惊日衔。飘飘万里风，吹我秋衣衫。放迹慕康乐，入道怀贺监。载思武陵避，愈怅桃花岩。去住亦由人，极目江上帆。
秋江夜月 其一::张家玉::霜满空林红叶稀，捲篷秋露欲沾衣。水鸟夜寒栖不定，双双偏掠客船飞。
读宋人张泽民梅花诗，戏次其韵 其二::许南英::昨夜开满枝，春色到疏篱。独对滕六坐，休令巽二知。空山高士行，绝世美人姿。酌酒与君饮，今宵慰所思。
送王原常用其留别诗句为题三首 其三 分歧思不禁::杨守阯::馥馥春兰姿，皎皎秋月辉。流光照我怀，馨香袭我衣。游子惜日暮，行人怀路歧。对酒未成醉，揽衣重徘徊。孤兽不遑食，离鸿亦呜悲。感之复叹息，益抱离群思。四海皆兄弟，白首谁相知。断金良不易，丽泽一以资。胡为远离别，各在天一涯。南陔有真乐，伐木多苦辞。怀哉复来斯，三岁以为期。
满江红自琼归省逢周锡䪖::刘斯奋::涌尽鲸波，渐染作、清江颜色。问陌上，早梅应是、旧时相识？不恨年年花有信，春风总是无情物。正斜阳、细雨近城门，山如壁。微云散，檐光滴。休倚遍，栏杆曲。看故人清健，帽儿微侧。生死经年馀白眼，奇谋一笑俱尘迹。倩何人、挥手泪淋浪，琵琶急。
读曲歌::佚名::登店卖三葛，郎来买丈余。合匹与郎去，谁解断粗疏。
偈颂一百六十九首 其二十::释智朋::一叶落，天下秋。回避不及底眼睛突出，窥觑无门底南州北州。有来由处没来由。
和韩子文五首::曾协::密云阁雨靳春晴，不放芒鞋取次行。却坐蒲团政无赖，好诗端为破愁城。
秋塘陈敬父席上饯薛子舒之官建康::释居简::秋塘自是眼头高，倒屣于君老更豪。兴尽有时聊访戴，法当无酒亦邀陶。乡来文字如翻水，近日工夫又反骚。月是秦淮旧时月，平分只合与金刀。
乌栖曲 其二::欧大任::大艑长樯铁鹿子，布帆直过梅根渚。石城儿女颜如花，问郎今夜宿谁家。
台城路 牯岭::潘乐乐::故园藤石笙箫寂，匆匆梦归何地。抱树红残，穿帘碧瘦，春梦轻痕谁记。危阑漫倚。怕孤雁千山，数声天际。又唤当时，一桴魂泣海崖起。云深踏来见否，几番风雨下，销尽英气。木老荒亭，苔斑废碣，剩睹江山如此。烟波万里。叹解佩樽前，落花风底。伫向天涯，白头斜照里。
万葛树::刘兼::叶如羽盖岂堪论，百步清阴锁绿云。善政已闻思召伯，英风偏称号将军。静铺讲席麟经润，高拂□枝兔影分。更有岁寒霜雪操，莫将樗栎拟相群。
野菊涧::曾协::泠泠清涨濯秋芳，采撷堪供九日觞。为乞晓瓶真沆瀣，不应眉寿独南阳。
赠别君忾::陈永正::地转天回岂易堪，扁舟乱后更难寻。百年丘谷已三徙，十月风涛思一临。客子何之乌漫舞，天公聩矣马犹瘖。吕郎最有关河恨，都付苍凉去国吟。
河西务阻风三首 其一::林光::絮飞沙走几曾休，归棹狂南每顶头。自信江湖容我老，不知天意欲谁留。浮名未有毫毛盖，真乐刚寻十五秋。风土东吴应不恶，拟携妻子作仙游。
看摘蔷薇诗::萧绎::倡女倦春闺，迎风戏玉除。近丛看影密，隔树望钗疏。横枝斜绾袖，嫩叶下牵裾。墙高攀不及，花新摘未舒。莫疑插鬓少，分人犹有馀。
与闵口临溪汊川三族人同登东密岩观远祖中丞公起兵拒黄巢处晚宿岩下方兴寺与汊川宗人逸民用光联句二首 其一::程敏政::家山乘兴一来游，万仞峰颠日未收。疑帜久空唐将壁，残钟时起梵王楼。穿云石磴萝阴合，过雨林峦黛色流。吟屐忽随归马散，天风吹袂晚飕飕。
绍兴以后蜡祭四十二首::佚名::礼备告具，心俨容庄。工歌屡奏，声和间章。崇坛陟降，济济跄跄。灵光共仰，嘉荐芬芳。
早发中严寺别契上人::皇甫冉::苍苍松桂阴，残月半西岑。素壁寒灯暗，红炉夜火深。厨开山鼠散，钟尽岭猿吟。行役方如此，逢师懒话心。
与诸人集陈公美书堂观雪以朔雪洗尽烟岚昏为韵探得烟字::谢逸::踏雪敲门愧履穿，孟公饮我酒盈船。捲帘光动山人帐，入户寒侵坐客毡。急洒江村迷静练，深藏茅舍认孤烟。明年策马长安去，谁念清吟孟浩然。
径山天开图画::释元肇::幽涧泻泠泠，千峰叠障屏。晓云开混沌，远水接沧溟。松影摇禅榻，苔衣上净瓶。尘中梦不到，争欲买丹青。
书感::罗与之::设险重门未足凭，民心应自有长城。朝廷休戚视田野，宗社存亡非甲兵。气实精神敝竭尽，本枯枝叶可敷荣。古人经理先观势，两臂於韩孰重轻。
和将使早雪::王炎::晓日藏明恐雪羞，远山含暝更云浮。不须苦道丰年瑞，拥衲炉边索酒舟。
西江月 其三::吴儆::双眸剪水团香雪。云际看新月。生绡笼粉倚窗纱。全似瑶池疏影、浸梅花。金翘翠靥双蛾浅。敛袂低歌扇。羞红腻脸语声低。想见流苏帐掩、烛明时。
送彬禅客::章甫::越王楼畔彬禅客，为法南游蚤出关。曾驾铁船冲巨浪，又携锡杖过他山。梦回故国非无侣，身比孤云只独閒。君到诸方如问我，年来多病鬓毛斑。
廉州石::陶弼::使君合浦来，示我海滨石。千岩秀掌上，大者不盈尺。
和管雪堂劝农之什 其五::何梦桂::山北山南听老农，裤襦歌已满城中。邦人愿得三年住，翻恐朝廷识弱翁。
自居剡源少遇乐岁辛巳之秋山田可拟上熟吾贫::戴表元::中年涉事熟，欲学唾面娄。逡巡避少年，起秽不敢酬。旁人吁已甚，自喜计虑周。微劳消厚疚，浅辱胜深忧。从知为下安，处上反无俦。人生各有志，勇懦从所求。
过东流圣感寺::刘弇::客从西南来，明发倦流徙。寅缘泊烦促，羁凫染寒水。祇园开阳方，百年此经始。陂陀一水去，腾蹴数峰峙。轩楹仍东辟，晚秀皖如洗。物随眄睐移，一息间三起。僧閒神自定，童野发不理。平生腐儒计，鞍肉蚀两髀。眼力耗蝇头，半豁缀旒齿。崖涧饱所经，兹乃形性侈。疾走影不休，兼忘竟何是。
出塞路::范成大::当年玉帛聘辽阳，出塞曾歌此路长。汉节重寻旧车辙，插天犹有万垂杨。
清凉山秋夜听儿元灿弹琴::谢榛::吾儿解幽事，露坐一弹琴。声落石崖迥，兴当秋夜深。潭龙乘月色，山鬼傍松阴。飒飒天风起，清商满翠岑。
赠崔道士::杜荀鹤::四海兵戈无静处，人家废业望烽烟。九华道士浑如梦，犹向尊前笑揭天。
阅永定河应制::胤禛::帝念切民生，銮舆冒暑行。绕堤翻麦浪，隔柳度莺声。万姓资疏浚，群工受准程。圣心期永定，河伯助功成。
题华岳江城图::杨载::华岳能诗世有名，学画丹青亦豪放。此图似写安庆城，雉堞楼台俨相向。北风将至江面黑，千艘万艘争避匿。沧溟涌溢水倒流，南岳动摇天柱侧。蛟龙戏落秋潭底，素练平铺八千里。时清好作钓鱼翁，閒弄轻舟烟雾里。
赠聂尧::张咏::聂尧怀抱何翘然，游心圣道三十年。智泉湍激横碧海，文山奇崛凌青天。神充气溢眸子好，常谈尽是经纶道。早求人用活苍黔，莫向尘中虚自老。
题南皋小隐处::邹元标::昔云大隐隐城市，我今小隐隐招提。招提半在山之曲、水之涯。识破万事等浮沤，残生从此托一枝。忆昔射策黄金榜，英风凛凛逼斗维。誓策功勋报天子，笑杀管晏何卑卑。于今老去岩壑里，日月不居双鬓丝。床头一剑蒯缑尽，闻鸡起问夜何其。壮心只今己销磨，侧足空门有所思。半榻时枉明月照，短衣不禁松风吹。野僧终日问姓字，笑指白云莽莽垂。我生无姓亦无字，迹遍名山号无为。有时散发解天韬，有时放歌和天倪。有时醉酌花间酒，有时閒题壁上诗。无修无證亦无持，但教名姓不出山，那管世人知不知。
次韵周秀实过草堂夜话::王庭圭::舍北云生天一隅，短檠细雨夜窗虚。铜炉瀹茗助清冷，玉麈论文愧阔疏。落齿驹儿应有种，秃毫锥子尚中书。山城忽遇高轩过，不避席门江上居。
课儿::林光::摇落溪山欲暮时，軥辀声里雾迷迷。手中残卷堪延我，篷底烧灯旋课儿。自古箕裘谁不忝，浮生伎俩总如斯。私情未敢祈天运，笑咏柴桑觅栗诗。
竹枝词·瞿塘峡口水烟低::白居易::瞿塘峡口冷烟低，白帝城头月向西。唱到竹枝声咽处，寒猿晴鸟一时啼。竹枝苦怨怨何人，夜静山空歇又闻。蛮儿巴女齐声唱，愁杀江楼病使君。巴东船舫上巴西，波面风生雨脚齐。水蓼冷花红蔟蔟，江蓠湿叶碧萋萋。江畔谁人唱竹枝，前声断咽后声迟。怪来调苦缘词苦，多是通州司马诗。
宿护国寺观晦翁先生题名 其一::姚镛::满树棕花满径松，解鞍才是暝楼钟。上方月白山云静，看见东南一两峰。
野菊，座主閒閒公命作 其二::元好问::晚景萧疏画不成，晚花作意出繁英。鲜明独向霜露见，烂熳𨚫随蒿艾生。南国骚人知有待，西风蝴蝶更多情。南山正在悠然处，安得芳樽与细倾。
绍兴别庙乐歌五首::真宗::笔严庙祀，爰图遗芳。物必称德，或陈或将。有缛其德，有苾其香。灵兮来下，割烹是赏。
都门一百韵用韩文公会合联句诗韵::马祖常::返躬操耒耜，奉身寡帷幕。田居水舂硙，城宿霜鸣柝。凝尘尚沈冥，幽赏任飘泊。行歌鲜同欢，起舞真独作。啸咏气颇雄，攀跻力或弱。樛木植幢荫，丑石掀兽恶。心耻妇女仁，志薄游侠诺。校书扬雄官，入粟卜式爵。娱情惬禽弄，失意被蜂蠚。佩履侍殿陛，觚牍宴馆阁。佣童饲栈驹，贱婢占屋鹊。上书愿封禅，监祠议尝礿。红璎缀花房，碧刺罥丛薄。春旗天仗浮，秋驾星河涸。补衮子何能，怀禄我所怍。英名袭莲炬，贵籍谢鱼钥。造谒每赧然，循默譬沃若。壁蜗涎篆欹，穴蚁战垒却。组绣红缕连，罨画翠色著。卿云羃邑屋，瑞雪涂郛郭。群儒修麟经，诸将宣豹略。请剑斩楼兰，传檄喻邛笮。贾区紫贝粲，酒炉银瓮铄。泼剌鲙翻砧，郭索蟹就缚。水戏斗鱼龙，山蒐献熊玃。奇服燕姬姹，獠语滇童愕。东郊买斗鸡，西市卖驯鹤。宛宛绿项凤，濯濯红头雀。豪僧佛宗开，大巫鬼物托。迎祥有时和，驱厉无旱虐。漕粟大庾盈，赋桔崇廥错。圈虎割肉喂，鞲鹰搏禽嚼。荔丹贡瓯闽，橘颗苞沔鄂。能赋皆邹枚，飞翰尽卢骆。未央曲罘罳，长杨市羽缴。閒棋遇笑仙，杂剧坐忘疟。佽飞头虎毛，刑官面瓜削。朝仪徵鲁生，庙献宾商恪。天池漾文波，海岛通潜壑。妇功春蚕溢，穑事秋田穫。器美镂桐梓，冶良铸钱镈。街樾布虚阴，观阙翔寥廓。治廷播训敕，清边禁剽掠。穷发炙驼蹄，句丽醢熊脚。诘奸锄大猾，恤隐发深瘼。灵圃白兽游，禁籞黄鹄落。时方追古治，事乃继畴昨。巢橧尚羊裘，荜门仍苇箔。周封表镇望，禹画首河洛。声名惜马缨，音律辨牛铎。郎署纡银艾，王邸施丹雘。辙浚千车驰，尘坌万马跃。碣石入渤澥，太行分岭崿。士女工鞶丝，王孙带河橐。清明日月悬，统正宇宙拓。分行下观风，立听上宣噩。服官绮纚属，虞衡鞟旁魄。腒■贩泽国，乳湩给沙漠。木禾神所食，石蜜刀乃斫。天枢夹杓垣，日畿络雄幕。鼎岂以金铸，山岂以铜凿。戴凭席重重，周舍言谔谔。锡宴属在镐，咸秩亟祠霍。造邦象邰室，立法简汉约。吾生类凫鹥，贱迹杂兔貉。囊书烂星芒，匣剑莹霜锷。雨耕稗频耨，月斸石或搏。寻真养三芝，求方问五药。传奇存山经，舆地指井络。悠悠秋剪菘，晏晏春食藿。亲欢戏假面，客至乐吹籥。恃才颇优游，使酒渐谐谑。山深木敷荣，野迥鹤寂寞。担簦踏槐黄，叠袂联棣萼。移官居旂常，职领专錞鑮。遮尘帽顶席，随俗屋盖蒻。俸钱具菹醢，饮馂尝膋臄。孤危众易倾，独立古难卓。徒跣防毒蛇，空拳困狂㹱。出弊季子裘，入舍居士屩。海运知化鹍，泥蟠见屈蠖。门高誉荀龙，才逸荐祢鹗。逍遥投壶歌，慷慨掷骰噱。有兴即骑行，无疑岂龟灼。俎豆观揖让，宾介谓献酢。风棂李涵冰，日幌樱裛酪。邻饥马通爨，市醉羊屠醵。耘德钐砺刃，称艺弩引彍。任情受世疵，肆志探古博。奏赋始中程，谏猎终失度。不念嫠恤纬，已谓童舞勺。寝兴避弹射，周折准规彟。襆被丘中琴，扬舲池上酌。桐孙迸空枝，竹稚穿石箨。南翁日种漆，北地日产柞。蓄厚用不踬，材众工岂格。甘泉祠犹清，西河居乃索。菁莪采衢谣，湛露兴徒咢。帝仁载大舆，臣诗埒微爝。史官详纂记，储以掩瓮粕。
次韵张龙使君十绝 其二::黎廷瑞::雨馀秧马各相先，绿满平畴断复连。喜得人间机事息，桔槔閒在槿篱边。
戏作示内::晏几道::生计唯兹椀，般擎岂惮劳。造虽从假合，成不自埏陶。阮杓非同调，颜瓢庶共操。朝盛负余米，暮贮藉残糟。幸免墦间乞，终甘泽畔逃。挑宜筇作杖，捧称葛为袍。傥受桑间饷，何堪井上螬。绰然真自许，嘑尔未应饕。世久轻原宪，人方逐子敖。愿君同此器，珍重到霜毛。
答鄜畤友人同宿见示::马戴::为客自堪悲，风尘日满衣。承明无计入，旧隐但怀归。雪积孤城暗，灯残晓角微。相逢喜同宿，此地故人稀。
忆业师刘夫子::赵必蒸::严风砭肌骨，{左木右术}然起遐思。哲人已久萎，谁可作圣仪。吾虞刘夫子，日维百世师。秉直疾邪佞，是非无所私。依归良有在，出处各以时。遭时复不偶，竟尔相睽违。四雇寂似阗，中心重凄其。
无题::洪希文::二八当筵舞《柘枝》，东涂西抹赛新奇。而今粉暗胭脂冷，懒去翻腾十样眉。
谯修职挽诗::魏了翁::风高鸿影只，秋迥鹗飞双。桐帽人耆耈，纶封泽骏宠。欧书曾肆力，古调罕同腔。且幸碑铭识，无从亲扣撞。
风寒济南道中兀坐肩舆不能开卷因即事戏作俳体六言解闷数之政得三十首当唤白家老婢读之耳 其二十五::王世贞::车公一言拜相，李广百战不侯。自是人间常事，莫将造物追求。
岱岳::周权::巉巉拔地老危峰，不许龟蒙耸大东。半夜赤光低海日，九霄寒翠落天风。荡磨云气风雷近，镇压坤维气势雄。可怪客帆留不住，瓣香无路谒云宫。
深秋感怀::顾敏燕::纷纷落叶晓风里，几片诗心随水流。纵有西风凋碧树，且横玉笛送清愁。柳残花老今非昨，月冷心寒春是秋。一点微光芳屋暖，谁人夜半更凝眸。
次允杰五首 其一::许月卿::魏公间气孰能俦，纤若登梯量自优。父母床无烹子刃，相公腹有济川舟。江山之外云端鹤，天地中间海上鸥。学进识明涵受阔，连天远水月明楼。
望月思家::王嗣晖::秋尽江南寒气深，城高野旷急荒砧。萧然一片吴门月，尽是残宵越国心。
虞美人·今宵::陆震::今宵明月当窗大。独有愁人坐。一般白昼也销魂。何必凄凉怕过是黄昏。多情原与多情忆。不为君颜色。若因颜色始相思。难道世间真个似君稀。
曾禅人唯之::释智愚::当头一诺未为亲，大道难将语默分。不听晚风江上笛，一声吹破碧天云。
燕子诗一首::崔荣江::故燕归来不肯啼，缘衔唇齿有青泥。为伊补得梁巢暖，好蓄春风满一闺。
送郑洙赴举::陈襄::天上奎星专主文，地下嵩获惟降神。含灵孕粹五百载，挺然间出非常人。荥阳才子东山客，满腹精神太英特。掞天辞藻驾曹王，炙地声华压元白。等间旧笔摛鸾龙，烟霄凜凜横辞锋。稷下千人摧劲敌，昂头不敢争英雄。吾皇新命招宏博，紫宙风清飞一鹗。骊龙卧起沧海空，灿灿灵珠光满握。明年二月春水来，桃花浪起龙门开。青云岐路无多地，定须迅击狂风雷。
寿时相三首 其三::周行己::非公谁与济商川，年德俱隆文武全。省事省官民自定，足兵足食务当先。烹鲜取治惟无扰，置器期安在不偏。公寿且千君且万，四方永永乐尧年。
弘治己酉十月恭陪茂陵禫祭途次次韵答谢方石赠别::李东阳::万里长空送远飔，马头西向禁垣辞。郑公听履星俱下，列子乘虚气可骑。狂似山城吹帽客，恍如尘海泛槎时。诗人莫讶天将雪，雪后寻春更有诗。
祟德道中望福严寺::杨万里::一径青松露，三门白水烟。殿横林外脊，塔漏隙中天。地旷迎先见，村移眺更妍。追程坐行役，不得泊春船。
代书寄陈章屯田::邵雍::执别而来二十春，忽飞书意一何勤。四方岂是少贤士，千里犹能思故人。世态见多知可否，物情谙久识疏亲。我今老去甘衰朽，无补明时卧洛滨。
四时::陶潜::春水满四泽，夏云多奇峰。秋月扬明晖，冬岭秀孤松。
续感兴二十五首 其十七::方一夔::飘飖瑶台雪，沆瀣竹林露。萧然立高寒，不受世滓污。采芳拾三秀，徘徊昆山路。譬如漆园像，华屋非其处。谁能使蹇修，再拜扣情愫。湘波日摇荡，去去悲迟暮。
画堂春·题梅景丈山楼晓起图::王韶生::疏钟清澈响回廊。海天睡起微茫。旃檀新爇鸭炉香。架上缥缃。世事木荣花放，前程水远山长。春星似带浣花堂。细细思量。
疾亟口占::翁同和::六十年中事，伤心到盖棺。不将两行泪，轻向汝曹弹。
春日::刘勋::粉蝶耽香梦正迷，黄峰和蜜计何痴。小轩无事谁如我，卧看杨花点砚池。
次韵阎刑部才元杨梅::周必大::炎官伞照涛江红，五月献果明光宫。越人一枝古所重，蜀无他杨谱则同。玄珠更将赤水浴，流火呈祥复王屋。不伴长安黑弹丸，杀吏惊人寒起粟。新诗字字含芳鲜，大书遗我敦同年。请君速访天竺老，食白追继仇池仙。
合江亭晚眺::汪广洋::二水澄白练，一亭延素秋。聊为庾公啸，因效子长游。月色泻尊俎，剑光冲斗牛。更须舒老眼，西北有高楼。
真州诸公语别::陈造::屈指旧新雨，何人顾蓬莱。骈车各鸱夷，良为老夫来。古今漆投胶，不独数陈雷。衮衮慰劳意，一杯复一杯。索句不解工，何以写别怀。敢惜吟髭折，柰此雨意催。此会良姱嫮，此行重徘徊。得无叶舟重，满载离愁回。
寄燕中友人六首 其二 吴门周公瑕::胡应麟::江左曾闻第一流，携书京洛几同游。风尘杜甫三秋鬓，湖海元龙百尺楼。染翰白云飘蓟野，看山明月冷吴钩。狂歌寂寞当年事，何处逢人赋四愁。
春尽见花三首 其二::王寂::杏梢如怯晓寒轻，相对无言却有情。忆得上都春睡足，隔墙时听卖花声。
和吴约中宪副招饮韵::郑岳::蚤年仕版滥登名，世路艰虞颇猎涉。倦游归卧故山庐，昼閒残书时一挟。韶光冉冉递相催，坐见春花秋坠叶。近来右臂痛莫堪，厚拥绨袍施曲袷。故人结社在比邻，匝月清容才一接。小斋风景自撩人，露酒开樽红映颊。慇勤满酌泛落英，莫遣香风报游蝶。
秋杪同人至东湖久憩归过黄园饮于韩家园 其二::胡承珙::清风不入城，送我到东郭。城隅幽僻处，修竹好篱落。谁家数亩园，一径通略彴。亭池未断手，黄垆已寂寞。韩园稍高敞，位置苦参错。清泉更宜引，丛树须一廓。草堂回向南，茅亭尚待缚。一笑悔多事，无人孰商榷。且效袁丹阳，径造不须约。虽无荡云胸，终胜插尘脚。竹里安行厨，深杯竞斟酌。醉卧君莫辞，流光不可捉。夕阳散林影，送客噪双鹊。拦街唱铜鞮，儿童手空拍。醉翁名酿泉，痴儿觅快阁。自非谢幼舆，谁宜置邱壑。
秋蝇::杨万里::秋蝇知我政哦诗，得得缘眉复入髭。欲打群飞还歇去，风光乞与几多时。
同友园初秋夜坐::黄钺::庭蕉冒檐舒，栖禽团竹聚。秋气集萧斋，空濛散飞雨。飒至衣乍凉，洒地点可数。幽人居比邻，修夜杖频拄。桦烛代凉蟾，山茶敌醇醹。孤赏寡所欢，长言易为苦。露葵实已繁，寒瓜藤欲㼌。候虫不为秋，空阶何独语。
扇影词三十八章 其十九::姚燮::暗回微睐瞥狸奴，绝妙红闺午倦图。还惜画楼罗帐底，昏灯照梦落春芜。
送敏叔祠部赴庐州::廖刚::平生才业笑时髦，唾手功名晚未遭。白发早怜西日远，红旗还值北风高。定知国士逢青眼，会遣乡儇卖宝刀。独有失依门下客，梦随仙舸泛江涛。
竹石图::庞嵩::玉骨明皎皎，清风凉飕飕。空中矻砥柱，贞姿本无求。碧草如有情，金石遥相投。何以独爱萱，玩之能忘忧。吾心托太虚，造化原与游。浮云我何有，相忘空悠悠。
三次澄鳞韵喜闻捷音::许及之::昨夜灯花喜，今朝吉语新。犁庭真破竹，入境若无人。何力裨洪造，擎拳爇宝薰。从今愿诸将，献捷日频频。
夏日山行同内子集古联句用和字::熊东遨::共乘休沐暇，寻迹到烟萝。雨尽禽声寂，溪深树影多。山川相映带，律吕自谐和。沓嶂开天小，能容野客过。
黄山汤泉::凌唐佐::一道出遥岑，潺湲古到今。雪天声泻玉，月夜影摇金。岁旱施功大，民情被泽深。容成与轩帝，仙迹可追寻。
送杨礼部::祝允明::我有骏马图，持附君装畔。伯乐既上天，留与何人看。
自题莲花峰顶试泉图::吴瞻泰::万仞青莲上，梯云为试泉。谁将一勺水，引上九层天。气带流霞色，香无下界烟。《茶经》曾品未，兴发自吾先。
喜雨诗应制::吴伯宗::望雨雨来山谷周，沛然沟浍集皆流。皇心轸念无留狱，天意生成属有秋。万籁松筠清入画，千原禾黍绿盈畴。边廷又报南征捷，一洗炎荒瘴雾收。
秋日小亭昼憩客过手谈 其一::饶与龄::城东半亩地，日夕此徘徊。池鲤潜还跃，山花落更开。耽卧怜多病，哦诗愧异才。纹楸有逸兴，敲户喜君来。
颂古十一首::释普济::电电喧轰海岱昏，怒涛翻覆拍天门。锦鳞不会乘流去，空向桃花浪里奔。
送周先生出守嘉兴::顾清::雪后燕山画不如，东华晴旭散朝车。黄迷禁柳辞龙仗，红逗江花引隼旟。西浙几年忧困弊，南宫当日记吹嘘。丈夫五马寻常事，泚笔勋名俟特书。
游洞霄::馀杭令::野服萧萧款翠微，虚亭高敞射晴晖。仙归洞府云烟静，春入名山笋蕨肥。缓饮壶觞聊自适，暂指朱墨便忘归。何时罢脱利名去，始悟人间万事非。
湖上暮归::刘泰::小朦驮醉踏残花，柔绿阴中一径斜。日暮归来问童子，春衣当酒在谁家？
和淮漕八月十四夜月诗二首::刘宰::长淮百谷庆西成，万里何妨共此晴。霖雨尚关天下望，月华犹幸晚来明。要看玉宇清光满，闻道银河北去平。邂逅西风轻借力，夜深桂影更敷荣。
送陈太史奉使还粤便道过浙觐其尊人官舍::李孙宸::玉河堤畔柳阴阴，客向皇华感别深。紫燕黄鹂三月道，西湖南海两乡心。石渠业在还供奉，金马人归异陆沈。白社旧游如问讯，风尘吾已倦朝簪。
湘灵操二首 其一::胡奎::湘之水兮潺潺，湘之竹兮斑斑。湘之女兮绿云间，望重华兮不复还。九嶷兮苍苍，青猿啼兮夜何长。折琼芳兮寄远，鼓瑶瑟兮心伥伥。
天平矼入师子林::汪徵远::深松寒白石，僻路到人稀。仰见高峰顶，孤僧采药归。云多从杖起，鸟不上山飞。薄暮一声磬，猿公来款扉。
题碧萝山房::林鸿::一入烟萝去，终年独考槃。竹泉宜夜听，松月耐秋看。桂酒邀佳客，荷衣护早寒。向予相顾笑，持赠碧琅玕。
忆旧游 题叶润臣侍读名澧客舟听雨图::黄燮清::问秋来何处，向晚阴阴，入夜潇潇。已苦难消领，况离筵酒醒，独枕心焦。故人送我千里，情梦碎寒潮。叹绮阁挑灯，篷窗拥被，各自无聊。兰桡。系荒渡，念岁岁江湖，蓬泛萍飘。一掬相思泪，化明珠零乱，洒向蘅皋。图画未忍重看，尝惯可怜宵。待共语羁愁，芦华万叠飞雁高。
读帘秋诗选遥寄家传师长沙::朱帆::麓山枫叶几番秋，难得文章一卷留。岭海尚镌韩愈字，洞庭曾系杜陵舟。青春有梦雪初霁，华夏无声雾未收。读罢倚栏翘首望，夕阳红处是潭州。
还京乐::赵熙::竟无计。作个乡农，荷笠归大理。叹彩云春散，爱晴一草，潘安才费。耿使星天际。渝州四月千花委。为杜宇，穿了望眼，铜仙铅泪。甚巴云底。又扁舟东下，蒲团面壁。从今消尽世味。生生誓撇残书，补陀山、自挑行李。问何年、仍挂衲峨眉，淘滩灌水。自失潜庵约，南天何限心悴。
连日寒甚强甫二首::刘克庄::同云作色日潜辉，咄咄玄冥未霁威。驿使能无一枝寄，客程应有六花飞。乌公恩重宜亲谒，绛老年高可蚤归。想见仙霞三尺雪，布衾如铁起添衣。
次张真君韵::赵鼎::闻君结屋临山涧，多种黄精与紫芝。云气每占华盖顶，松阴长护玉津池。溪流盘转近百里，山色清虚无一姿。传得仙人新句法，封题遥寄五言诗。
融州寄松纹剑::陆游::十年学剑勇成癖，腾身一上三千尺；术成欲试酒半酣，直蹑丹梯削青壁。青壁一削平无踪，浩歌却过连花峰；世人仰视那得测，但怪雪刃飞秋空。老胡畏诛奉约束，假息渔阳连上谷。愿闻下诏遣材官，耻作腐儒常碌碌。
八月十六日夜月::唐彦谦::断肠佳赏固难期，昨夜销魂更不疑。丹桂影空蟾有露，绿槐阴在鹊无枝。赖将吟咏聊惆怅，早是疏顽耐别离。堪恨贾生曾恸哭，不缘清景为忧时。
庄列道术谓墨才士老真人感其言而定宗::郭之奇::道为时裂亦有以，古道全收天地美。道非一道安可穷，时心好变将胡止。不敢尽言今术非，且亦谁知古人是。其诸百家难遽陈，道之近仁由墨始。独思禹勤兼利人，使人忧悲人自喜。墨经传播流古今，今之异人别墨耳。摩顶移形出畸方，遂有如来称巨子。于戏墨子矫墨绳，能俾禹道幻如此。漫言僧佛果非人，岂知枯稿多才士。今人倍谲转纷纷，情欲烦深空自啙。坚白翻开骀荡涂，觭偶何殊謑髁理。从兹竞影复穷声，术自无休道曷已。谁能毕世分卵鸡，我将独与犹龙栖。古之博大真人兮，至极岿然孰与齐。
丞相书院 其二::张诩::嘉鱼场左有书院，说是连人祀魏公。三百年来扶社稷，一场春梦又成空。
题画为友人作 其二::汪中::旧恨阳台已断肠，舞衣歌版对空床。小蛮去后朝云老，春雨青镫夜正长。
风夕柬徐子::李梦阳::严冬万卉寂，苜吹迥添愁。岭日微含照，川云半逆流。频斋忘肉味，乍冷觅羔裘。差胜山阴夜，能孤访戴游。
送宁人先生之云中兼柬曹侍郎::屈大均::丈夫贫贱相看老，岁寒松柏同枯草。发愤徒为风雅篇，羁怀又向燕云道。云中地苦难为情，匹马萧萧事远征。泪洒昭君青草墓，歌投都尉牧羊城。不嫁红颜厮养卒，何妨奇服曼胡缨。雕虫篆刻虽无用，一字褒讥臣子恐。君追孔氏著麟书，我学三闾持橘颂。云中魏尚旧宣威，今日曹公肃鼓旗。缓带投壶垂雅颂，彩毫题赋掩晴晖。容仪欲见如琼树，书札相将隔紫微。八月龙沙飞急雪，中军置酒琵琶咽。令德高言相献酬，君欢好把酡颜啜。
题画二首 其二::林光::绿树森森野照明，荷风荡漾布帆轻。幽轩坐睡非难觉，只欠黄鹂三两声。
题顾野王读书处::张世昌::水月湾西一径深，旧来书堵杳难寻。蒹葭含雨自清影，蟋蟀悲秋空好音。信矣文章千古事，怀哉镫火十年心。华亭遗迹依然在，何日扁舟访宝林。
川上南望伊川::邵雍::山留禹凿门，川阁尧水痕。古人不复见，古迹尚或存。岁月易凋谢，善恶难湮沦。无作近名事，强邀世俗尊。
句::裘万顷::云归青嶂雨初歇，花卧碧苔春已休。
历阳试院闻角::华镇::英雄颠沛亦风流，长啸寒生画角愁。今日江城朝暮引，空教鸥鹭起沙头。
游园咏::湛方生::谅兹境之可怀。究川阜之奇势。水穷清以澈鉴。山邻天而无际。乘初霁之新景。登北馆以悠瞩。对荆门之孤阜。傍鱼阳之秀岳。乘夕阳而含咏。杖轻策以行游。袭秋兰之流芬。幕长猗之森修。任缓步以升降。历丘墟而四周。智无涯而难恬。性有方而易适。差一毫而遽乖。徒理存而事隔。故羁马思其华林。笼雉想其皋泽。矧流客之归思。岂可忘于畴昔。
湖上秋日::释元肇::湖上新晴人竞游，幽怀无处领清秋。夕阳送尽歌船了，始放钟声出寺楼。
和李耀戡元日诗韵::孙保圻::祭罢诗篇鹊噪晨，喜闻吉语慰闲身。名高河北军中将，句似江西社里人。跃骏弯强犹作健，窥鸾写韵未羞贫。梅花四壁回春气，且饮屠苏避庾尘。
飞水潭观瀑::成鹫::白凤啄冰翔碧落，玉龙带雪下瑶台。天花不断四时雨，地轴长奔万壑雷。茗椀试将新石乳，山衣湿透古莓苔。重来记得曾游处，顾影澄潭日几回。
御湖雨泛 其二::弘历::堤柳带烟看作绿，蹊桃含润意疑红。不无清赏非存乐，乐在犁云锄雨中。
夏初瀛台即目::弘历::敬举常雩蒇事回，仙壶咫尺暂徘徊。花含宿雨迎雕辇，树张清阴覆曲台。水阔凫依宁北去，堂深燕贺定南来。载赓锡宴传佳话，绘壁流连几住回。
哭少铉谭兵宪::陶益::左江绣斧出师时，霜落遥闻失故知。却忆丛兰成独恨，还惊宿草动深悲。声灵异域犹能到，杖履名山不可期。泪洒椒浆聊一奠，断肠空复四愁诗。
除夕曹能始宅林茂之弟彦先同赋（癸卯）::吴兆::今宵愁转剧，赖子倍情亲。聚饮怜家庆，分欢念旅贫。春添垆气暖，梅照烛花新。共惜须臾别，明朝隔岁人。
与诸子登堠山::浦传桂::相携凌绝顶，一览散千愁。飞鸟云边没，明湖天际浮。山川原不改，戎马几时休。空抱诛茅愿，斜阳归路幽。
寄顾仲瑛::倪瓒::江海秋风日夜凉，虫鸣络纬尚綀裳。民生惴惴疮痍甚，旅泛依依道路长。衰柳半敧湖水碧，浊醪犹趁菊花黄。知君习静观诸妄，林下清斋理药囊。
龙潭八景 其六 水驿维舟::史谨::一堤烟柳翠沈沈，画鹢如云繫柳阴。白发篙师閒理棹，就中还有济川心。
别静江文学诸公::傅若金::乍见先愁去，将行未忍分。字期归后寄，歌畏别时闻。驿树过春雨，江船隔夜云。驱驰念吾弟，羽翼待诸君。
送唐子朝长陵::陈束::周王东定日，虞后北巡年。虎旅阴山转，龙舟夜壑迁。珠丘开白坏，琳殿甗玄泉。示俭裁流水，崇威迥跨边。云中分地脉，斗极应星躔。弓堕天难陟，冠游月尚还。光灵六圣扈，警跸八神传。南至恭明祀，东曹简上贤。瞻依徒欲赠，凄恻未能宣。
题张招讨墓碑::陆文圭::轻兵戒深入，险寇勿穷追。失势因鱼服，留名有豹皮。空归先轸面，竟裹伏波尸。庙食真无愧，嵯峨死节碑。
反本观空无碍辞::晃逈::形是幻，情是梦，寝兴视息随群动。当念元来一切无，豁然顿遣心中空。
对鲙::项斯::行到鲈鱼乡里时，鲙盘如雪怕风吹。犹怜醉里江南路，马上垂鞭学钓时。
长相思 本意::王士禄::风半廊。月半廊。凤胫灯青玉簟黄。别时秋乍凉。蘋已霜。蓼已霜。碣石潇湘尚渺茫。关河较梦长。
冬日寺集观赵帅射::李梦阳::万里横霜气，长风快顺毛。将军只弩发，叠中两鸿号。取石敲新火，开鲜弄宝刀。回头问僧者，何处得醇醪。
虞城早起道中寄公秉幕府诸友::刘摰::屋角一夜群枯号，晓来旷野风如刀。峨峨残雪路摧马，格格寒气冰生袍。四支僵痹非我有，况彼鞭鞚难持操。天东朝日冻应涩，亦恋旸谷犹深韬。居常谁不事行役，我行适此时令遭。因思都府盛僚友，人物一一皆贤豪。想今酣寝梦方足，初离密幄惊寒朝。左承右侍各以职，气语兰臭颜如桃。奉持巾匜事盥栉，傅唇泽面供香膏。不容发绿一点变，亟以宝镊争除薅。炎炉却坐日当卯，进酒为寿倾葡萄。捋须束带欲出户，问讯分付犹忉忉。体舒意适自稳暖，洋然盛气虹霓高。此时岂复念寒旅，嗟我劳佚何相辽。入趋留守退幕府，坐据大案临诸曹。曹司进若鱼在贯，文书盈抱纷牛毛。争前斗敏请莅职，研磨浓墨挥长毫。左手钤前右摘尾，落纸叶叶如翻涛。逢姓书字且不给，何暇可否知根巢。坐中耳目已烦困，庭下敲扑仍喧嚣。伏膺胝手腕疑脱，退食笔砚方能櫜。乘除赖有此事在，庶几可以均吾劳。人生误落世网内，区区系累安足逃。要之虚中日自静，不使内外相钩胶。无穷来物彼千万，坐任变化无吾骚。峥嵘年华已遒暮，不日春意生兰蒿。一樽相与莫相放，天下万事从滔滔。
依韵恭和圣制龙图天章阁观三圣御书::王珪::半夜传君召，西清阅帝文。笔回丹穴凤，歌起沛中云。御幄金虬转，仙墀羽仗分。君王自天纵，况复睿心勤。
随想随作 其四十二::胡云飞::底是纠缠开解法？澹然一笑无言答。恐到结绳都化灰，犹无忏悔容徐甲。
閒境::俞德邻::门外红尘竞往还，小轩容膝自怡颜。三杯对影夜邀月，一笏拄颐朝看山。芳草落花春不老，鸣鸠乳燕乐相关。人间寻遍无閒境，閒境由来祇此间。
庆春泽 安宁元夕::杨慎::鱼市笙歌，螳川灯火，又看滇海元宵。剪剪轻风，绮罗十里香飘。彩云影罩冰壶地，人家在、月户星桥。恣经过、一刻千金，玉漏迢迢。柳金梨雪催春早，叹他乡异节，回首魂销。今夜相思、玉人何处吹箫。锦江烟水迷归望，绿琴心愁恨慵调。梦回时、酒醒灯昏，月转梅梢。
上夹谷书隐先生六首::何梦桂::堪舆渺与极，俯仰慨古初。皇风战涿鹿，草野伤血涂。动华袭文明，不肯私均朱。誓命缵王业，侵伐纷霸图。春秋二百祀，已矣吾道孤。天不生夫子，民极谁其扶。
孟子·终身慕父母::陈普::外物安能乱本真，终天眷慕受恩深。大人所在元无坏，不失初来赤子心。
送徐晋卿东归::胡宿::夜来龙具冷，有客厌长安。去国朝衣缁，还家楚叶丹。雪情欺酒薄，月思拂琴寒。只待东风起，林莺振美翰。
代人挽歌三首 其三::曹家达::乱曰春草兮青青，寒云兮冥冥。长无极兮永怀望，山椒兮涕零。君不为我兮暂停，托旧感兮晨星。采芙蓉兮荐馨，君若昭昭兮陟降在庭。君若昧昧兮发阳阿兮谁听。
客至::范梈::客至冠缨好，殊非旧友生。晓晴霜太重，冬暖日偏明。觉我肌肤弱，兴言感慨并。子云工赋述，切莫论公卿。
九日同人邀游龙门寺用少陵蓝田崔氏庄韵 其八::李振钧::也有园林一亩宽，偏逢山寺共追欢。霜钟细认前朝字，露顶閒携上古冠。浪迹江湖悲杜老，孤吟风雨似郊寒。弟兄三两他乡滞，雁影排空几阵看。
戊寅老人生旦::陈文蔚::吾家本是田家子，其先世世居田里。儿因逐食浪飘蓬，欲归无以供甘旨。吾翁亦能甘淡薄，日夕饭疏而饮水。浑然质朴古人风，固应自有长生理。筋骸虽老自康健，聪明少壮犹难比。了无机械足怡神，不生嗜好彊精髓。人间可慕是荣华，人间可羡为豪侈。荣华有似庭下花，芳菲之日知能几。豪侈真如草头露，不能顷刻朝阳里。谁知贫贱自安分，年年如此只如此。吾乡自来丙山高，位当南极崔嵬起。吾家门门对此山，算高欲与山同纪。加之西邻与东舍，往往黄发皆儿齿。酒熟长愿相招呼，一笑忘形相汝尔。
送老兵::郑文康::剑光如火马如飞，破敌曾随大将车。斗酒彘肩常不饱，胸中磊块尽兵书。
偈十二首 其十三::释本才::秋风浩浩来，芙蓉花半开。秋风萧萧去，黄叶填山路。大块本无私，恩威各有遇。藏头白海头黑，明眼衲僧辨不得。
早行值雨::刘诜::濒江夜不寐，舟客声可怪。飕飕篁竹动，沙水辄澎湃。晨征路泱莽，春泥踏行蟹。江空雾连山，隔手已为海。古木夹道边，宿雨惊我盖。我行亦何为，益信劳大块。平生青藜杖，至此始足赖。天地稍向明，云来复如黛。平田万白珠，欲攫不可待。奇变固可观，跋涉良可慨。作诗寄我友，要使心目会。何时终南山，卧听响窗外。
送黄璿太守之任河南::曹义::十载同听禁苑钟，分符此日向开封。云连蒗荡路千里，山接夷门树几重。故国文翁今已远，颍川黄霸又相逢。鹓班多少同年客，争似偏承宠渥浓。
偈倾一百三十三首::释法薰::棒喝齐施，雷奔电掣。本参事中，总没交涉。没交涉，有来由，昨夜三更失却牛。
余季行肯堂::程洵::天地有常运，成功须四时。敛藏苟不至，生养犹浪施。而况结夏屋，岂伊一人为。向非来者贤，俯仰成弃基。余氏本望族，旧业祖所贻。流光被累叶，衍也复嗣之。华堂小荒茀，新筑俄翚飞。老木傲风烟，脩篁拂云霓。连峰累奇石，一镜开清池。窗閒编简横，门外尘鞅希。封胡几男子，晨夕相追随。步趋朱与张，谈笑书与诗。宁复绮纨习，所期君子归。青桐韩家树，丹桂窦氏枝。它年定俪美，吾言岂君欺。
题孙棨诗后::王福娘::苦把文章邀劝人，吟看好个语言新。虽然不及相如赋，也直黄金一二斤。
红玉谁家女四首 其三::刘敞::翠霞金缕衣，独立翳斜晖。无奈春风荡，吹人只欲飞。
游宣慰载酒泛溪即席有作::俞德邻::五载绨袍忆故人，春风吹鹤过湖滨。楼台冷浸两溪水，天地清无一点尘。棹底空觥今杜牧，井中投辖旧陈遵。万方一概吾安往，傥许诛茅竟卜邻。
司马温公帝魏::金朋说::春秋大义经中史，司马当年失董狐。昭烈本为炎汉后，何书僣国列于吴。
赤嵌竹枝词 其二::陈肇兴::春牛浦接鲫鱼潭，绿竹苍松翠色参。万顷良田环郡郭，劝农人在聚星庵。
墨梅花三绝 其一::许景衡::园林飒飒正飞沙，欻见东风第一花。画里有诗还会么，分明竹外一枝斜。
孔释抱送图送王忠铭::张子翼::君不见，水晶之子生绝奇，乾坤覆载无穷期。龟蒙络绎汇洙泗，泰山盘郁纠青徐。阙里虽传笃生地，尼山应记祷禋时。莫道西天无善果，却于东鲁有乘除。申甫昔殊嵩岳降，传说今看星宿离。从此人间渥洼种，多缘天上麒麟儿。天入南溟连地脉，东连建水涟且漪。尖峰矗矗凌霄汉，金鸡宛宛走蛟螭。阜钟奇气穿龟窦，江留古迹壅清泥。诞生异质归青琐，秀出雄文入凤池。地灵自古人多杰，善积由来庆所馀。胶漆襟期倾海宇，云龙意气动亲知。共传荀氏龙初聚，谁云仙果子生迟。河东瑞丽徵玄凤，马氏贤良数白眉。周雅便须赓振振，史臣应自谬嶷嶷。骚人郁悒忻摛赋，尽史缤纷预献图。
调笑/调笑令::佚名::来见。蕊宫殿。记得随班迎凤辇。馀花落尽苍苔院。斜掩金铺一片。千金买笑无方便。和泪盈盈娇眼。
清平乐 春晴::陈珍瑶::春将一半。垂柳柔于线。睡醒重楼帘不捲。楼外呢喃双燕。昼长人静无哗。嫩寒翠幕低遮。起看碧纱窗畔，东风红遍桃花。
上汪内相::黄公度::天意恢炎历，星躔降昴精。典刑存大雅，领袖属名卿。出入三朝旧，青冥万里程。磨铅周太史，视草汉承明。词采今宗匠，艰危急老成。邃旒方侧席，高纛尚专城。卜筑鄱阳外，悬弧晋水清。先君桃李荫，比屋裤襦声。昼永黄堂梦，春晴绿野耕。日边稽召节，幕下及称觥。盛业期伊吕，脩龄颂老彭。一麾难久借，四海欲休兵。
雨中漫成四首 其四::谢薖::才见花飞扫不开，只今青子落莓苔。当时一笑冰雪面，曾动扬州诗兴来。
秋日马仲高余承采诸子登粤秀山::欧必元::木落天边候，愁怜海国秋。山开疏树色，泉涌曲江流。返照回岩失，轻烟隔陇浮。雄图城郭在，伯业古今愁。下界闻钟磬，空门悟陆舟。暂从龙藏隐，清似虎溪游。数子诗相敌，千人调寡酬。世情虽卤莽，吾道有绸缪。遁迹青山好，时名浊酒休。乾坤终有尽，一醉复何求。
泛鲍塘塘在元祐宫前用颜汉东韵时顾司空袁傅二中贵在坐 其二::王廷陈::玄宫金间碧，秋沼水澄清。槎泛还依斗，箫鸣且劝觥。筠笼持枣献，芳饵得鲂烹。鹤驾何由假，招携仗友生。
微言十一首 其二::黄人::红焰无风沸碧油，玉钗斜拨剔还休。热肠佳处何人喻？莫替飞蛾浪起忧。
游玉泉山寺和夫子作 其二::吴兰畹::万籁肃群虑，苍凉梵宇开。高歌动日月，虚壑隐风雷。断碣空陈迹，妆楼胜劫灰。灵岩秋寂寂，遗恨没蒿莱。
追和子由去岁试举人洛下所寄诗五首暴雨初晴::苏轼::秋后风光雨后山，满城流水碧潺潺。烟云好处无多子，及取昏鸦未到间。洛邑従来天地中，嵩高苍翠北邙红。风流耆旧消磨尽，只有青山对病翁。（谓富公也。）白汗翻浆午景前，雨余风物便萧然。应倾半熟鹅黄酒，照见新晴水碧天。疾雷破屋雨翻河，一扫清风未觉多。应似画师吴道子，高堂巨壁写降魔。客路三年不见山，上楼相对梦魂间。明朝却踏红尘去，羞向清伊照病颜。
道中即事::方岳::晨光漏日鸟深春，况此泥行雨宿人。夜半瓦鸣惊梦觉，悔将篷笠当劳薪。
申太史招饮邸第席上漫呈::张元凯::八月凉秋动城阙，朔方候雁催群发。防秋羽骑夜授衣，破贼将军朝秉钺。无能辇下请长缨，投笔书生志未成。黑貂久作长安客，青苑谁深故苑情。玉堂学士伊周侣，退朝为我设鸡黍。相对惟多桑梓言，不作金华殿中语。幸睹熙朝日月新，欣逢河岳又生申。扫门岂是通私谒，推毂偏能问故人。惭余射不能穿札，束发空教慕奇节。归卧南山一十春，马无羁勒车无辖。我辈何须尺寸功，但令公等致时雍。愿言王者称无外，肃慎呼韩作附庸。
过虞山投赵古泥::曹家达::曩代风流不可稽，明湖柳老夜乌啼。即今馀绪无人赏，尚有虞山赵古泥。
偈颂一百五十首::释心月::敕书来自九重天，宝墨琳琅色尚鲜。移怪岩间枯树子，和根植向鹫峰巅。
伤蔡文仲秋闱失意四十韵::刘弇::侧听秋闱榜，君名又不传。病龙频失水，倦鸟久惊弦。有意期行道，无人肯荐贤。长沙伤鵩日，西狩获麟年。失意应常理，嗟君最可怜。双亲堂上老，三釜养中偏。须有千茎雪，家无二顷田。甑中尘屡起，囊乏磬长悬。草木荒三径，埃氛满一廛。鹑衣伤子夏，蜗舍病焦先。雪冷袁安卧，风清靖节眠。谩誇五色笔，不及一囊钱。抱玉冤谁雪，沉舟恨自牵。翼摧云外鹄，身绊驾头鹯。愤气高冲斗，悲号下入泉。未甘为败将，犹拟奋空拳。文丧思投笔，胶稀欲绝弦。悲弹三尺剑，闷钓五湖船。迁摈当修史，雄闲合草玄。张衡四愁什，杜甫八哀篇。膑刖兵书作，丘穷易道编。文人从坎坷，才子本迍邅。得失诚由命，穷通莫怨天。不须吟泽畔，何用饿山巅。豹匪终藏雾，龙非久在渊。鹄侯高定中，杨叶细须穿。子况千人敌，身仍百善全。平生于传癖，终日被书癫。容貌堂堂也，胸襟落落然。文章追贾马，德行继渊骞。吐论昆崙决，挥毫组绣联。字奇称草圣，句巧号诗仙。身瘦文弥古，家贫节更坚。士流瞻若斗，学者慕如膻。自合升朝右，宁终死道边。此来虽蠖屈，前去定莺迁。邹黍当重秀，韩灰决复燃。焚舟收后效，破釜雪前愆。诚愿穷犹斗，何甘废中权。未应豪杰士，憔悴老螺川。
代靖安佳人怨二首::刘禹锡::宝马鸣珂踏晓尘，鱼文匕首犯车茵。适来行哭里门外，昨夜华堂歌舞人。秉烛朝天遂不回，路人弹指望高台。墙东便是伤心地，夜夜流萤飞去来。
感皇恩::贺铸::歌笑见馀妍，情生眄睐。拥髻扬蛾黛。多态。小花深院，漏促离襟将解。恼人红蜡泪。啼相对。芳草唤愁，愁来难奈。兰叶犹堪向谁采。小楼妆晚，应念斑骓何在。碧云长有待。斜阳外。
雪晴遣怀::张宇初::辞乡苦淫雨，旬日喜初霁。达曙星汉明，严霜凛寒气。仆夫戒晨发，解缆火先炽。狂风初向止，朝旭悦南至。宿霭散平川，遥烟澹孤屿。峰回积雪白，滩险寒流细。野艇溯渔纶，商帆洽凫戏。洲渚薄欹倾，人烟阒迢递。征途值岁晏，行迈眷遐睇。尘网日疏违，危机慨浮世。束书谢旅贞，百感胡内翳。君恩戴弥厚，蹇拙愧庸器。宠渥逾素期，微裨莫涓致。民彝困蟊贼，管晏渴群睨。顾念衰朽侵，何由觌经济。汀梅烂始英，崖竹滴空翠。少慰幽晦情，奚能惬真契。愿言返驾早，永托丘园憩。
长相思•目成::彭孙遹::启围屏。下重旌。解意银缸故不明。今宵好目成。夜香清。坠钗横。灯下频频相唤声。教人待怎生。
渔父词::薛师石::莫论轻重钓竿头，伴得船归即便休。酒味薄，胜空瓯，事事何须著意求。
玉蝴蝶 其二 上巳::董俞::试入翠屏深处，花潭竹坞，恰恰啼莺。此日流觞曲水，更忆兰亭。曲尘波、娇云冉冉，蘅皋路、香雨冥冥。画楼凭。柔蓝一抹，日澹烟轻。分明。柳桥西转，香车宝扇，曾见娉婷。翠袖朱阑，隔花微笑眼波横。合欢鞋、绣帮三寸，同心结、綵缕千层。暮蟾生。画艭归去，几点纱灯。
兑之道出下关见寄二诗晚行常锡间赋四绝句答之 其三::黄浚::江南处处桔槔声，坼尽方塘尚放晴。我有绸缪桑土意，裁诗先寄雨中城。
布袋赞 其二::释法薰::辞兜率，混凡尘。闭眼昨夜，肚里惺惺。何如起来，提却拄杖子，东行西行，忽然等看个人。
武仲伏蒙宠寄新篇不忘往事恩谊甚厚谨依严韵::孔武仲::治才优似尹京年，余思吟哦入彩笺。元帅子孙真将种，翰林风格自天仙。追随尽腊无留刻，挥染香煤有剩妍。尽是从容雅歌事，铭功何苦勒燕然。
既绝湖得顺风顷刻已见弁山二首::赵蕃::几向诗中觅弁峰，倦游何意道兹从。欲搜短句五七字，却值浮云千万重。颇觉啸歌随趣得，不同应接向人慵。连朝苦厌浮家恶，今日翻思此地容。
偶作::张鳦生::湖海归来秋复秋，豪情早付大江流。云烟看惯浑无觉，风雨经多总不愁。里下病躯疑是赘，江东吟侣散如沤。暮年何事差堪慰，昔日佳人共白头。
答梁先生子嘉二首 其二::洪繻::相逢如旧识，慷慨问为谁？瀛海伧荒客，文章大小儿。世将公作寓，诗与境争奇。直道同刘四，危邦慎所之！
渔舟 其二::张弼::数罟时罩罩，轻舠任飘飘。不投五十犗，安得载山鳌。
寄题程信叔朝散先坟思成堂归真亭二首 其二::郭祥正::世泽从今远，音容杳莫期。桃源春去后，华表鹤归时。月惨烟云晦，风生竹树悲。登亭还洒涕，千载景丰碑。
寿庆祠部松乔 其二::戴亨::坚贞若松柏，崔嵬南山岑。绿萝覆高枝，苍苍结浓阴。古人重知己，德业每相钦。缔交苟莫逆，和鸣如瑟琴。弦柱偶不谐，安能扬清音。我有大药资，可以成黄金。
军旅::蒋深::书生事军旅，奉檄楚江游。人度危滩月，猿啼独夜舟。遥闻刁斗静，犹喜甲兵收。不作从征咏，登楼客已愁。
江上古祠::范梈::老树昂藏倚岸隈，祠灵经岁锁苍苔。豚蹄卮酒能多少，便有群鸦旦暮来。
澎湖杂咏 其九::陈廷宪::莎草蘼芜见亦难，休论秋菊与春兰。前身折尽看花福，应是河阳旧宰官。
方丘歌四首 其四 昭夏::牛弘等奉诏作::奠既彻，献已周。竦灵驾，逝远游。洞四极，吊九县。庆方流，祉恒遍。埋玉气，掩牲芬。晰神理，显国文。
消闷三首 其三::弘历::夏夜非长不易颓，凌晨长乐问安回。更谁关切寒暄适，一过椒房泪叙哀。
浣溪纱::茅于美::雨后落花委地轻，云间依约彩虹明。凭栏渐久晚风生。心事惺忪春渐远，韶华憔悴梦初醒，新来有泪未能倾。
说潮五古十七首 其七::丘逢甲::宋南遂不北，有将而无相。哀哉赵元镇，牢落南荒放。误识猢狲王，谪禦鹦鹉瘴。五年住潮州，间复遭谗谤。此老终倔强，气作山河壮。潮人爱居士，既去犹景向。大书得全字，揭榜讲堂上。遗址今何存？烟蔓苦难访。睒睒箕尾光，中夕劳怅望。
宴张别驾新齐::孟浩然::世业传圭组，江城佐股肱。高斋征学问，虚薄滥先登。讲论陪诸子，文章得旧朋。士元多赏激，衰病恨无能。
求自试::窦常::仙禁祥云合，高梧彩凤游。沈冥求自试，通鉴果蒙收。文墨悲无位，诗书误白头。陈王抗表日，毛遂请行秋。双剑曾埋狱，司空问斗牛。希垂拂拭惠，感激愿相投。
霜天晓角·晚次东阿::朱彝尊::鞭影匆匆，又铜城驿东。过雨碧罗天净，才八月，响初鸿。微风何寺钟？夕曛岚翠重。十里鱼山断处，留一抹、枣林红。
踏车行::程敏政::田夫踏车如踏弩，田妇踏车心更苦。老天不雨将奈何，稻陇看看作焦土。我行见此三叹息，欲助农忙恨无力。假令一旱似往年，岂独忧贫复忧贼。我虽七尺金紫身，圣恩许作归耕人。诗书不了糊口计，与尔将来同苦辛。击鼓扬旗祷神福，且莫先忧食无粥。贤侯恤民天所怜，好雨时来岁还熟。
鹧鸪吟二首::邵雍::翠竹丛深啼鹧鸪，鹧鸪声更胜提壶。江南江北常相逐，春后春前多自呼。迁客销魂惊梦寐，征人零泪湿衣裾。愁中间处肠先断，似此伤怀禁得无。
挽故杨叔强承事词::郭印::家事毋关我，心君日日休。阴功归子息，贤德视交游。彝鼎千年古，图书一室幽。荣封胡不早，只许到郊丘。
报国寺十韵::弘历::彰义街旁寺，开堂久自元。增脩传胜国，祝嘏为慈尊。又数百年阅，那庄严相存。往来惜颓废，葺构省华繁。幢石难寻址，虬松尚护门。毗卢弗见阁，祗树不妨园。顶礼观音在，传闻窑变原。静观因有会，了识未忘言。成矣宁无坏，今兮古漫论。五言识颠末，聊当屃碑攑。
宣和壬寅十月余游江南二士一日道同月岩方崇::郑刚中::先亲膝下共游人，孤影飘零只我身。今日再来如隔工，泫然衰泪落江滨。
次宫保质翁哭如宾韵 其二::林俊::赤日相从一问奇，短床时傍柳阴移。誉流海宇今犹在，行贯神明眼复谁。榆景鬓疏儿几抱，萱庭秋重母先萎。闭门尚记征西日，举武无从老泪垂。
训蒙绝句 十五志学::朱熹::工夫一进十年期，断自圣言当致思。岂不欲人跻圣速，只缘科级盖如斯。
香奁曲 其一::黄伯旸::与君生别离，朱帘长不开。春风故相撩，燕子双归来。
点绛唇·金碧交辉::姚述尧2::金碧交辉，江陵千树天然富。寒林争秀。独向霜风后。写入冰纨，两两情何厚。同携久。凉生清昼。香满佳人手。
端阳日过十刹海同栽甫::黄节::客中过佳节，言寻友朋欢。驱车薄湖堧，遂憩朱楼阑。重云蔽野黑，高柳依人寒。便欲委渊沙，所嗟湖不宽。
清明日送韦侍御贬虔州::白居易::寂寞清明日，萧条司马家。留饧和冷粥，出火煮新茶。欲别能无酒，相留亦有花。南迁更何处，此地已天涯。
和舒信道二首 其一::韦骧::樽前虽阙旧年人，旧事重论迥若新。记得长春为绝唱，依稀难和似阳春。
戒严::林占梅::誓众登陴气若虹，腰间宝剑玉珑璁。戒严已赖成城志，禦敌还凭背水功。慷慨请缨差可拟，笑谈挥羽敢从同。王师指日从天降，会见奇勋著海东。
瑞鹧鸪::谭处端::修行须唱落花莲。损损闲闲任自然。日上莫谈他事短，时中频整自心偏。休离方寸搜丹药，莫外周游觅妙玄。长使灵台无一物，便成九转产胎仙。
咏史下·张翰::陈普::晋家事势若崩河，忘却吴松好月波。莫把李膺夸二陆，思鲈羡鹤不曾多。
张康之六十一::释今无::数载深峰插马芽，红云绿树野人家。典空玉带留香种，割断龙泉为稻花。万里键铃如隔代，满天烽火任悲笳。鹤来鹿往浑忘岁，一曲商山日未斜。
赋荒到天台有作二首::李琪::我亦田夫偶得官，深知茅屋有饥寒。纷然遮道呻吟状，一作同胞疾痛观。水际山陬多隐瘼，风餐雨宿敢图安。破襦裹灬皆王□，粒粒当知帝泽宽。
次洪宪副宣之夜坐联句韵四首 其二::江源::剪烛西堂共倚扛，骚坛今久仰麾幢。雨寒苑树争号鹊，风坠檐花起吠尨。石鼎新联裁蜡纸，金盘旧酿出银缸。宦途未拟归休计，徒梦溪山步小矼。
浯溪::丁叔岩::相去祁阳五里余，撼山为谷断为鸡。河南刺史老文学，石上真□健笔题。风月满堂无地着，云烟半壁与天齐。英雄说着唐朝事，泪溅长安蜀道西。
夜度勾龙山::姚燮::驱马夜度勾龙山，马行不行声悲酸。舆夫笼烛猛前导，湿云上汹衣发寒。高厓阴赭豁门户，天光薄漏青蜿蜒。窳凹下涧积幽晦，中开窄道如螺旋。笋石排翅侧鹰背，枯木垂爪挠猿肩。若陷熊阱触悬锷，疑蹑虎弩鸣毒弦。丸泥可塞等秦谷，日月不到或虞渊。巽姨绰约掉风扇，乾关咫尺驱雷鞭。乘危一蹶忽旁拄，鼓气百倍犹怯前。夙闻兹山坐荒落，环纡百里无陌田。狐踪盗迹恣跳舞，戈矛白日挥燐烟。千年兵气未消铄，云棱沙角还相缠。前行稿炬射芒芴，惨碧上与星钩连。后来飞毂磨尻齿，万牛曳柱屃赑颠。搴车错愕恣奇眄，混沌直欲无人间。金支翠羽闪鸾凰，傥容飞盖追列仙。太华突兀巨灵迹，离骚佹僪湘君篇。悠然脱险定心魄，扶桑灼灼朝暾悬。
和陈希舜浊醪二首又次为谋深远之作一首 其三::阳枋::人心显著道心微，体认深时始得知。若不沈潜格至理，虽多言语亦奚为。
金昌亭偶述::张元凯::锦浪逐兰桡，桃花映画桥。巫山魂欲断，洛水影偏娇。倚醉斜云髻，临风曳雾绡。当年溱与洧，芍药戏相要。
水调歌头::刘清夫::残腊卷愁去，春至莫间愁。荣枯会有成说，无处著机谋。身世石中敲火，富贵草头垂露，何用苦贪求。三尺布衣剑，千载赤松游。忆亲朋，方丱角，总白头。羊肠世路巇崄，莫莫且休休。选甚范侯高爵，遮莫陶公钜产，争似五湖舟。万事付蜗角，止坎谩乘流。
十一月六日由哈密起行，喜接次婿明古愚谊书::萨迎阿::又从今日向东行，恰好东风扑面迎。旧迹清留葱岭雪，新年暖入玉门城。绵绵远道归心急，漠漠平沙望眼明。爱婿书来先志喜，相期三月到燕京。
四月丁卯对雨寄赵正夫::黄庭坚::公家常匆务，退食用寝讹。相思虽劳勤，书问不能多。时雨光万物，开云见羲和。乾坤有美意，畎浍未盈科。凯风吹南荣，官槐绿婆娑。鷾鸸将其匹，来巢自成家。於物无讥嫌，人亦不谁何。眷言生理拙，无地牧鸡鹅。丈人春秋高，雏鷇勤摩挲。在公每怀归，安得借明驼。畏涂失无乡，酌海持一蠡。平生未丝绳，寂寞长生窠。故人累累去，宰木上女萝。生存半白首，会面阻山河。赵侯秉金玉，不与世同波。从容觉差晚，鄙心寄琢磨。外物良难必，岁寒不改柯。
首夏同诸校正游开元观因宿玩月::白居易::我与二三子，策名在京师。官小无职事，闲于为客时。沈沈道观中，心赏期在兹。到门车马回，入院巾杖随。清和四月初，树木正华滋。风清新叶影，鸟恋残花枝。向夕天又晴，东南馀霞披。置酒西廊下，待月杯行迟。须臾金魄生，若与吾徒期。光华一照耀，殿角相参差。终夜清景前，笑歌不知疲。长安名利地，此兴几人知。
岁暮绝句九首 其七::卢青山::寄迹阴晴山四季，居心日夜海三壶。麻姑应笑沧波窄，不似杯中酒不枯。
和梅花百咏诗 其七十八 蔬圃梅::王夫之::挑荠正美芥回青，脆甲中含碎玉零。缓火夜烹风味别，孤芳生齿酒初醒。
田家杂兴和林屋山人作 其三::沈纕::东风昨夜来，不知草木长。晓起荷锄出，眺此平原广。墙头桑叶白，屋后春泉响。节序时迭更，风光正骀荡。野老散鸡豚，相逢时倚杖。
虞美人::赵彦端::断蝉高柳斜阳处。池阁丝丝雨。绿檀珍簟卷猩红。屈曲杏花蝴蝶、小屏风。春山叠叠秋波慢。收拾残针线。又成娇困倚檀郎。无事更抛莲子、打鸳鸯。
杂诗::曹植::转蓬离本根，飘摇随长风。何意回飚举，吹我入云中。高高上无极，天路安可穷？类此游客子，捐躯远从戎。毛褐不掩形，薇藿常不充。去去莫复道，沉忧令人老。
闺怨一百二十首 其九十六::孙蕡::婉意柔情似海深，却将离索负光阴。村姝野媪无风致，也解团栾作藁砧。
卫上梦见徐孔时李聘若::王一鸣::客梦通徐李，晨钟报独眠。空花劳世界，宿草几风烟。死友惭天地，余生误保全。卫流清树底，应共泪溅溅。
次孔都事见寄::郭奎::宣圣诸孙君最逸，寥寥鸣凤起予思。玉鞭联辔晨趋省，银烛分题夜赋诗。王气又从钟阜出，文星长绕石城垂。遥知退食从容处，红药翻阶露满枝。
次临洺驿::罗钦顺::烟火星攒约万家，断垣犹自绕坡斜。逻旂戌鼓朝还暮，应有章逢隐绛纱。
秋夜与空舟弄泉于北溪之上赋是诗::赵文::四更欲尽草露湿，万籁不鸣山月闲。往往虎蹄留道上，时时人语出林间。
夏夜::朱诚泳::赤日当空下，轻飙送晚凉。鬅鬙便露坐，沆瀣足天浆。扇扑流萤乱，帘浮睡鸭香。炎熇尚烦郁，苦乐未能忘。
送叶养直归龙山::霍与瑕::多艺复多材，公真焉学来。屠龙空有技，附凤乃无媒。岁月催人老，烟花到处开。两京将走遍，孤剑独徘徊。
访全独翁吟居::周密::蘋花溪上屋，牢落似深村。坏壁穿秋涨，空窗沁雨痕。静通诗境界，醉到古乾坤。除却吟友外，何人扣竹门。
西园::欧阳修::落日叩溪门，西溪复何所。人侵树里耕，花落田中雨。平野见南山，荒台起寒雾。歌舞昔云谁，今人但怀古。
庭际新移松竹::齐己::三茎瘦竹两株松，瑟瑟翛翛韵且同。抱节乍离新涧雪，盘根远别旧林风。岁寒相倚无尘地，荫影分明有月中。更待阳和信催促，碧梢青杪看凌空。
忆王孙 山居::善住::半生长是白云间。猿鸟渔樵共往还。倚个乔松看远山。少机关。世上何人似我闲。
游金明池::郑獬::万座笙歌醉复醒，绕池罗幕翠烟生。云藏宫殿九重碧，春入乾坤五色明。波底画桥天上动，岸边游客鉴中行。金舆时幸龙舟宴，花外风飘万岁声。
颂古十首::释行巩::柴火煎熬担在身，相逢狭路不堪论。淡烟落日青山外，满地难收刀斧痕。
野云庵::叶茵::变态分阴晴，悠悠浮太虚。冥与此心契，时哉道卷舒。
又观打鱼::杜甫::苍江鱼子清晨集，设网提纲万鱼急。能者操舟疾若风，撑突波涛挺叉入。小鱼脱漏不可记，半死半生犹戢戢。大鱼伤损皆垂头，屈强泥沙有时立。东津观鱼已再来，主人罢鲙还倾杯。日暮蛟龙改窟穴，山根鳣鲔随云雷。干戈兵革斗未止，凤凰麒麟安在哉。吾徒胡为纵此乐，暴殄天物圣所哀。
和李溉之园居杂咏八首 其一::范梈::书剑上青霄，乡关雨雪遥。年华侵水竹，客思堕山苗。会想商岩绮，将从郑里桥。文词诚小伎，祗比俗情饶。
听鹤山居十咏分题五首 其四 清暑处::史鉴::激水四檐鸣，常如风雨声。不须秋节至，纨扇已无情。
李居士煎茶::王庭圭::东山寺里逢君语，问君何谓西来祖。鼻孔撩天唤不应，呼童汲水敲茶鼓。
陌上二女::梅尧臣::素手搴幂䍦，柔纤明春荑。转眄动桂叶，阳语启瓠犀。阿姊金盛珠，阿妹缫籍圭。吹香袭行路，岂独下蔡迷。
续怀友（五首。并序）::张羽::藩翰屈长才，蹉跎事文笔。宾筵罢醇醲，容台淹下秩。高门去复醉，孤帆望中疾。少别岁已华，思君无终日。¤
镇海楼避暑二首 其一::庞嵩::山上巍城城上楼，俯吞珠海挹丹丘。晓分若木三更日，雨送桄榔六月秋。库耸云端擎宝黛，印浮江面浣清流。漫从直北论邹鲁，且看天南别有洲。
邹忌讽齐王纳谏::刘向 撰::邹忌修八尺有余，而形貌昳丽。朝服衣冠，窥镜，谓其妻曰：“我孰与城北徐公美？”其妻曰：“君美甚，徐公何能及君也！”城北徐公，齐国之美丽者也。忌不自信，而复问其妾曰：“吾孰与徐公美？”妾曰：“徐公何能及君也！”旦日，客从外来，与坐谈，问之客曰：“吾与徐公孰美？”客曰：“徐公不若君之美也。”明日徐公来，孰视之，自以为不如；窥镜而自视，又弗如远甚。暮寝而思之，曰：“吾妻之美我者，私我也；妾之美我者，畏我也；客之美我者，欲有求于我也。”于是入朝见威王，曰：“臣诚知不如徐公美。臣之妻私臣，臣之妾畏臣，臣之客欲有求于臣，皆以美于徐公。今齐地方千里，百二十城，宫妇左右莫不私王，朝廷之臣莫不畏王，四境之内莫不有求于王：由此观之，王之蔽甚矣。”王曰：“善。”乃下令：“群臣吏民能面刺寡人之过者，受上赏；上书谏寡人者，受中赏；能谤讥于市朝，闻寡人之耳者，受下赏。”令初下，群臣进谏，门庭若市；数月之后，时时而间进；期年之后，虽欲言，无可进者。燕、赵、韩、魏闻之，皆朝于齐.此所谓战胜于朝廷。
刘觐国观察于役还里先贶见讯诗以复之::张萱::分携却忘在何年，雁影萍踪思杳然。岐路风尘天地满，人间暄冷岁时迁。惊看画戟諠驱弩，更念绨袍损俸钱。为问使君湘汉主，桃源曾否一回船。
题吴实齐北山别业::黄庚::北山佳景胜南山，乘兴登临眼界宽。樵斧伐云春谷暗，渔榔敲月夜溪寒。一区池占林泉胜，四面天开图画看。竹屋数间尘不到，主人日日凭阑干。
酥::张蕴::兼味醍醐外，分身乳酪中。江南鸣穉犊，塞上寄飞鸿。乾雨看如幻，生盐讶渐融。腊残犹有待，煎取牡丹红。
西江月 自题词稿，兼寄仙品妹::孙云凤::别绪逗将吟绪，愁心翻作闲心。美人香草意偏深。说与旁人不省。一自雁行云散，几番月色花阴。何时一鼓海风琴。共对西窗烛影。
宿柳子观音寺::张耒::黄尘满道客衣穿，古寺荒凉暂息肩。倦体收来便稳榻，汗颜濯去快寒泉。野僧治饭挑蔬至，童子携茶对客煎。夜久月高风铎响，木鱼呼觉五更眠。
和申瑶翁咏物十四首 其十四 月露::邓云霄::秋夕烟消万里天，冰轮沆瀣两澄鲜。洗妆半湿霓裳袖，扬彩轻沾玉井莲。不用方诸偏滴沥，直从仙掌望婵娟。夜寒宫瓦层澜动，犹伴长门玉箸悬。
送洪子端还乡::陈傅良::将相三陈后，文章两汉余。英标还有此，天意定何如。海内相离合，年来半毁誉。未知贪尚友，孰与邺侯书。
初冬与黄裕堂小酌 其一::张士元::落叶满柴门，开门见佳客。熟知仲蔚贫，屡顾蓬蒿宅。命妇治盘蔬，留客浮大白。话旧成清欢，素怀多蕴积。今年旱难耕，村酒薄于昔。酒薄不成醉，取足破孤寂。
偈颂一百五十首 其一二五::释心月::作么生，是什么。狮子当门，猛虎据坐。千人万人，一个半个。石火电光中，掣断黄金锁，拟议依然还蹉过。
行次德清::张镃::浮图立处觅天低，迎我船行十里时。不是前山明复暗，那知头上白云移。
晚访仲章不遇::袁桷::小院春浓落照闲，碧篁相对乳禽还。晚风阵歇游丝尽，留得归云在屋山。
心悬北阙为李国宾题::苏葵::闲控金羁艳绮罗，官家随处剩恩波。藩垣柳色阳春富，戚里花香湛露多。欲补青天思炼石，想扶红日梦鸣珂。昼长直馆巴山外，和得陶唐击壤歌。
送陈君子之四明::龚宗元::短亭祖帐接平川，柳拂回波击画船。渐向落晖分绣袖，忍听离曲怨鵾弦。云连稽岭应怀古，路近花源好访仙。那更凭高望天际，江堤烟重草绵绵。
钱::陈恭尹::因成形自洪炉里，冷处来希热处过。贫士橐中千日计，五侯筵上一时歌。写将妙质传圆月，别出新裁付小荷。只用上边三四字，从来深愧读书多。
送王伯恂兼寄南院诸御史::唐桂芳::倦予已理登山屐，送子今撑上濑船。六月官冰偏止渴，去年腊酒不论钱。且从句曲寻茅固，好向金陵觅谪仙。二十四人骢马使，岂无一纸荐章传。
百病吟::邵雍::百病起於情，情轻病亦轻。可能无係累，却是有依凭。秋月千山静，春华万木荣。若论真事业，人力莫经营。
怀方员外::欧大任::闻君郎署罢官贫，十口樵川过几春。鸡犬相随怜避地，江山无恙待归人。天边高枕青萍在，海内雄辞白发新。客有感恩称邑子，羞将名姓问荆榛。
感怀::胡仲弓::曾将敝帚弃墙阴，十载尘埃懒重寻。今日携来扫花径，老夫安得不关心。
寒山::艾性夫::山影飘摇落雁风，寒歌断续钓鱼翁。一溪霜叶如猩血，夺尽斜阳十里红。
寄王隐君止仲次高季迪韵::张羽::春江念久违，独掩雨中扉。新水添渔网，初晴税茧衣。馔余怜笋嫩，酒熟惜花稀。在客偏相忆，韶光去若飞。
浣溪沙（次韵曾吉甫席上）::韩元吉::莫惜清尊领客同。已无花伴舞衣红。强歌归去莫匆匆。细雨弄烟烟弄日，断云黏水水黏空。酴醿飞下晚来风。
信部::屈大均::歇马风门望，襄州秋色开。太行盘钜鹿，漳水绕邢台。闾里聊为侠，皇天不爱才。当时赵几霸，谁继武安来。
故园 其二::黎庶蕃::斤竹溪边宅，棕榈四面环。有人间把钓，无事懒开关。野鹿眠芳草，春禽响暮山。年年此时节，风雨箨龙斑。
和陈子良海棠四首::吴芾::十年栽种满园花，无似兹花艳丽多。已是谱中推第一，不须还更问如何。
次丁凤仪见怀六首 其一 坐君白石厓仁::周瑛::灵芝固无种，仙药宁有根。至宝在人心，六经不尽言。
【双调】水仙子　怨别离::王爱山::凤凰台上月儿弯，烛灭银河锦被寒。谩伤心空把佳期盼，知他是甚日远？悔当时不锁雕鞍。我则道别离时易，谁承望相见呵难！两泪阑干。凤凰台上月儿偏，和泪和愁闻杜鹃。恨平生不遂于飞愿，盼佳期天样远，月华凉风露涓涓。欹单枕难成梦，拥孤衾怎地眠？两泪涟涟。凤凰台上月儿斜，春恨春愁何日彻？桃花零落胭脂谢，倏忽地春去也，舞翩翩忙煞蜂蝶。人去了无消息，雁回时音信绝，感叹伤嗟。凤凰台上月儿低，香烬金炉空叹息。闷闷厌厌怎不添憔悴？夜迢迢更漏迟，冷清清独守香闺。急煎煎愁如醉，恨绵绵意似痴，泪眼愁眉。凤凰台上月儿高，何处何人品玉箫？眼睁睁盼不得他来到，陈抟也睡不着，空教人穰穰劳劳。银台上灯将灭，玉炉中香渐消，业眼难交。凤凰台上月儿孤，倒凤颠鸾谩叹吁。盼行云愁锁西楼暮，似阑干十二曲，雁来也还又无书。情脉脉空惆怅，意悬悬无是处，恨满天隅。凤凰台上月儿明，短叹长吁千万声。香闺寂寞人孤另，枕消香寒渐生，碧荧荧一点残灯。别离是寻常事，凄凉可惯经？冷冷清清。凤凰台上月儿昏，忽地风生一片云。淅零零夜雨更初尽，打梨花深闭门，冷清清没个温存。他去了无消息，枉教人空断魂，瘦脸啼痕。凤凰台上月儿沉，一样相思两处心。今宵愁恨更比昨宵甚，对孤灯无意寝，泪和愁付与瑶琴。离恨向弦中诉，凄凉在指下吟，少一个知音。凤凰台上月儿圆，月上纱窗人未眼。故人来人月皆如愿。月澄清人笑喧，诉别离在月下星前。人美满中秋月，月婵娟良夜天，人月团圆。
畜犬雪童黠甚胜人壬戌夏暴死作诗伤之 其一::吕本中::他生与我有微因，来见防家最后身。共住世间均是梦，未因心境不如人。浮云屡见本无迹，乂路多岐莫问津。此夜穷愁走南北，更谁随马踏埃尘。
感怀二十首::陈独秀::蜜山多丹木，其下有丹水。中产白玉膏，食之长不死。哀哀世上人，果腹任鞭棰。栖迟尘网中，局蹐待销毁。
青神舟中 其二::王士元::溪上人家槿作篱，侧生露叶与风枝。恨余此日来偏早，不得轻红擘荔枝。
再用韵十首::杨公远::地僻人烟少，林深辙迹稀。折蕉当巨扇，裁葛作单衣。田绿秧初遍，梅红雨后肥。茅檐喧闹处，紫燕引雏飞。
夜泊建溪丰乐驿前三首 其三::刘弇::溪灵觅罅吹滩声，削木刺波舟逆行。问津候馆得丰乐，回首洞天无玉清。愁看迮缆叠石子，快是隔篷眠水晶。儿曹灯间动喜色，甑有滑白长腰粳。
柳宜城鹊巢歌::顾况::相公宅前杨柳树，野鹊飞来复飞去。东家斫树枝，西家斫树枝。东家西家斫树枝，发遣野鹊巢何枝。相君处分留野鹊，一月生得三个儿。相君长命复富贵，口舌贫穷徒尔为。
柚灯 其二::屈大均::羊城灯好最堪誇，柚子雕成分外华。珠向中秋争吐月，火同元夕竞生花。佳人香染团团露，稚子光分点点霞。岁岁霜林亲买取，酸甜不独为冰牙。
送庐陵龚大尹北觐::尹台::渤海单车汉治传，风流远裔振兹年。青霄自下王乔舄，白日长横宓子弦。此别双鱼慰何日，相思一雁下遥天。汉庭恒召洛阳俊，宣室悬知席易前。
与客饮西园花下::高启::一壶酒正满，一树花仍新。倾壶对花树，日暮西园春。不爱枝上花，爱此花下人。相逢莫学花无赖，明日分飞随路尘。
端阳幕中喜彭祁连自大鹏携酒过酌因示兵略酒阑诸部献俘至::张嗣纲::雾暗青山晓雨零，孤舟此日繫淘泞。云移树色疑帆色，风送涛声杂鼓声。逢节每愁倭作祟，衔杯犹喜客多情。折冲尊俎知谁是，酒进西河已用兵。
采葛行::查礼::山头种葛葛叶长，山花落水溪流黄。乌髻红衫脚不袜，蛮家少女面如月。手里钩刀一尺横，截来纤葛春云轻。为郎作丝为郎织，衣成净比秋霜色。秋霜色，春云姿，吴绫蜀锦知多少，不及罗浮葛称时。
避乱丁丑::常燕生::避乱初迁室，辞官更入山。共携家国泪，来上北南关。野鸟殊寥落，溪云任住还。岂知天地外，兵火满人寰。
岁晚::茅于美::岁晚风云气不平，三年萍转怅浮生。灯前剩有词篇在，肯负千秋万岁名。
运河閒眺::俞长源::垂杨摇落见秋阴，响水桥边岁月深。满目寒波归底处，不堪河上寄愁心。
酬微之开拆新楼初毕相报末联见戏之作::白居易::海山郁郁石棱棱，新豁高居正好登。南临赡部三千界，东对蓬宫十二层。报我楼成秋望月，把君诗读夜回灯。无妨却有他心眼，妆点亭台即不能。
南旺湖泛月::徐熥::兰舟乘月下黄河，一片清光漾碧波。宛似江南湖上景，分明惟欠采莲歌。
过镇远次壁间韵兼简同年杨居敬郡守二首 其一::王缜::僻地欣逢故旧谈，放怀不觉拥飞岚。心悬上国星朝北，气转钧阳斗向南。迂拙自甘随地乐，至诚谁可与天参。路途尽道苗夷格，重见虞阶用舞衫。
留别汉南诸子::吕履恒::白起城边草，年年怨别离。汉王台上月，夜夜照相思。歧路自兹去，故人何处期？涔淫数行泪，东尽汉江湄。
凯歌十首呈贾枢使::刘克庄::将谓长淮已荡平，岂知什堑又颠坑。从今莫近他城子，怕有南人夜斫营。
留题融州老君岩::刘谊::凿成岩穴鬼工难，中有神仙自往还。不见桃花开落处，祇随流水到人间。
踏莎行::乔大壮::马足关河，莺啼院宇。旧经行地无寻处。无情惟有纸鸢风，年年吹绿台城树。三月桃花，一汀芳杜。柳绵如雪飞还住。夕阳西下水东流，兰舟好载春愁去。
感春次夏德树廷评韵::王缜::鼎鼎百年客，轻轻二月春。凉看池面水，深厌马头尘。庭草巡檐翠，江花作意新。满怀忧乐处，欲话向何人。
酬罗道济黄任道见寄::范纯仁::明时频得罪，出处愧朝行。音问通犹懒，赓酬况敢望。诸公怜旧物，迁客惯他乡。怀抱随新月，遥依紫塞旁。
去年予谪湘源朱升之副使以二诗寄慰兹闻升之调按滇南凄然奉答 其一::顾璘::题诗慰我潇湘谪，洒泪看君巂外行。怅望故山俱万里，苦吟秋月向孤城。风摧羽翼青云隔，尘满头颅白发生。世事近来无所爱，溪门春起欲归耕。
赠刘高士::翁卷::灵境康庐上，师曾此处家。今游在京国，谁为管烟霞。觅句行逢鹤，持经坐对花。笑予非酒户，相劝满鸥茶。
效阮公咏怀（十四首）::薛蕙::翔夌赴长飙，翩翩戾高冥。举翮覆白日，伏颈云间鸣。顾谢野田雀，僶俛营此生。与子各殊涂，无用相讥评。¤
谒岳庙::弘历::正正堂堂地，巍巍焕焕京。到来瞻气象，果足庆平生。惬我长年愿，陈兹祈岁情。忽闻鸾鹤韵，疑有列仙迎。
送客::陈杰::信屐倦仍还，诗生暮霭间。塘蒲身共晚，野鹤意俱閒。送客度流水，见云归别山。一声长啸远，吾亦掩柴关。
静吟::史弥宁::居官役役簿书间，及到家山困往还。若欲静吟无俗累，算来却是客中闲。
偶成::李流谦::小溪浅涸如焦釜，一雨朝来万马奔。举手栏边夸海苦，已无余沥到瓶盆。
进退格寄张功父姜尧章::杨万里::尤萧范陆四诗翁，此后谁当第一功。新拜南湖为上将，更差白石作先锋。可怜公等俱痴绝，不见词人到老穷。谢遣管城侬已晚，酒泉端欲乞移封。
同舍置酒孙园招熊莘老::项安世::千年故国阳春地，今日王孙尚姓熊。坐上堂堂皆此客，云间衮衮看诸公。题诗小苑春风里，把酒夕阳烟雨中。莫恨来迟桃李过，绿襕衫色正葱葱。
游碧落洞::释希赐::难到不难到，一游成屡游。人间常拘束。物外恣冥搜。白隐团团露，清涵寸寸秋。丹砂无问处，骚客冷猿啾。
水龙吟•吴瞿安挽词::陈匪石::酒边恻恻吞声，瘴云万叠埋愁地。低垂白首，浮湘断梦，沼吴残泪。不见江南，杏花春雨，先生归只。但相期早日，中原北定，丁宁嘱，蒸尝事。金马碧鸡遥指。玉龙哀、斜阳红里。平生仿佛，评量月露，咀含宫徵。惨绿年华，冷红亭馆，昔游余几。郁人间百感，高歌风洞，又当前是。
龙翰福先生::弘历::今古既殊宜，其教亦异施。古方教数年，今为出阁时。忆半舞勺岁，皇考抡贤师。即从师授经，讵惟习《少仪》。循循既善诱，严若秋霜披。背诵自幼敏，匪曰诩徇齐。日课每速毕，师留为之辞。以此倍多读，胥益平生资。谁知童时怨，翻引老日悲。不失赤子心，能无缱绻思。呜呼于先生，吾得学之基。
访翠微邈上人::郏侨::行客倦奔驰，寻师到翠微。相看无俗语，一笑任天机。曲沼淡寒玉，横山锁落晖。情根枯未得，爱此几忘归。
偕乐亭::王庭筠::日暮西风吹竹枝，天寒杖履独来时。门前流水清如镜，照我星星两鬓丝。
耿天骘惠梨次韵奉酬三首::王安石::桐乡山远复川长，紫翠连城碧满隍。今日桐乡谁爱我，当时我自爱桐乡。
和潘通甫颐斋书事::韦骧::簿领羁拘日少休，江山清兴未能酬。宓琴希弄缘谁咎，陶柳不栽还自谋。谩道庸庸多后福，岂甘泛泛祗随流。高轩一过尘襟爽，旋折堂萱记酒筹。
光绪庚寅出都赠沪江陆较书八首 其二::夏曾佑::一自子荆伤水逝，无端王粲浩南征。笙歌犹是人间世，不到中年泪已倾。
荅龙君御见忆之作君御诗云我家德山不得住故末句云云用博一笑次萹聊为解嘲亦可作一段公案也 其二::袁宏道::眼前峦壑任高低，身里寻身却是迷。正在武陵溪上住，不须更觅武陵溪。
送黄小江之福建宪副 其三::方献夫::白发垂堂日，苍生引领时。未酬将母念，恰有过门期。寿酒腰金舞，安车戴节驰。秋风虽在迩，莫作美莼思。
扫花游::杨泽民::素秋渐老，正叶落吴江，雁横南楚。暮霞散缕。听寒蝉断续，乱鸦鼓舞。客舍凄清，那更西风送雨。又东去。过野杏小桥，都在元处。心事天未许。似误出桃源，再寻仙路。去年燕俎。记芳腮妒李，细腰束素。事没双全，自古瓜甜蒂苦。欲停伫。奈江头、早催行鼓。
玩月遇云::章孝标::无端玉叶连天起，不放金波到晓流。暗惜蚌胎沈海面，仰思鹏翼破风头。
题灵丰庙壁::陈容::紫马仙人跨白犀，繙经台映钓鱼矶。千年老树风雷坼，独有红泉洗断碑。
新辟小园::陆游::祠禄縻人未弃官，春深幽国有余欢。笋生遮道妨行药，果熟团枝碍整冠。煮酒拆泥初灩灩，生绡裁扇又团团。退飞风际由来事，莫羡青霄刷羽翰。
和圣徒洛中九老会::元绛::五日佳辰郡政闲，延宾谈笑豁幽关。阊门歌舞尊罍上，林屋烟霞指顾间。德应华星临颍尾，年拘皓发下商颜。名花美酒疏钟永，坐见斜晖隐半山。
送慧上人之九顿岭 其二 送杜九皋之金华::刘崧::公子华年思远征，浙山千里入脩程。筵开候馆林花落，柂转官河春水生。健马长风朝挟箭，惊鸿凉月夜鸣筝。旧游寂寞筠阳道，芳草离离寄远情。
法华寺::姚镛::入门松径幽，树杪见钟楼。客至犬迎吠，香消僧出游。水花迎晚照，风叶引凉秋。欲作居山计，吾盟在白鸥。
秋霖中过尹纵之仙游山居::白居易::惨惨八月暮，连连三日霖。邑居尚愁寂，况乃在山林。林下有志士，苦学惜光阴。岁晚千万虑，并入方寸心。岩鸟共旅宿，草虫伴愁吟。秋天床席冷，夜雨灯火深。怜君寂寞意，携酒一相寻。
句::刘筠::渝舞气豪传汉俗，丙鱼味美敌吴乡。
楚甸江头望雪晴二首 其一::冯时行::岁暮风欺客，天开日解围。雪消无奈白，云细不禁飞。目尽江无尽，吾归雁亦归。晓来清彻骨，尘物污人衣。
自叙诗::郁达夫::家在严陵滩下住，秦时风物晋山川；碧桃三月花似锦，来往春江有钓船。
汉宫春 其一 乙巳元夕::夏言::元夕今朝，喜春风才到，臈雪仍飘。正是连天灯火，满地琼瑶。楼高宝泽，望朱栏、迥出云霄。画堂里，灯屏锦幛，一派笙箫。不是山翁好事，要与民同乐，莫负良宵。况有贤明太守，楚楚英僚。太平歌吹，这风光、无福难消。齐祝愿、吾皇万寿，万方玉烛和调。
琅邪三十二咏 其十三 开化寺::韦骧::架巘及依崖，轩窗次第开。等为方外客，于此更清怀。
当朝::李濂::当朝艺苑烂天葩，前辈风流擅大家。诗律总推高太史，文章谁继宋金华。未能云梦吞千顷，谩说图书诵五车。临楮自惭才思涩，几时重梦笔生花。
史贤良入蜀有锦江诗卷陈谊甚高::戴复古::学道世情薄，论交谊气深。谩怀三献玉，肯爱四知金。万里铜梁道，千篇锦水吟。一芹供匕筯，聊寓野人心。
对酒抒怀简都门故人八章 其八::姚燮::措就衣粮事不侵，坐禅密室有閒心。多朋细作家珍数，旧事新从日录寻。抽蜺贯胸防变想，借蝇拥鼻笑痴吟。抒怀且付长鸿去，醉里山川落照深。
临江仙::晁冲之::双舸亭亭横晚渚，城中飞观嵯峨。画桥灯火照清波。玉钩平浸水，金锁半沈河。试问无情堤上柳，也应厌听离歌。人生无奈别离何。夜长嫌梦短，泪少怕愁多。
锦江图为陈明佐少卿作::郭棐::昔日同游锦江里，锦江水色连天起。谁为作此锦江图，一片生绡映江水。江上之山岷与峨，千峰万峰插苍罗。老君阁上青羊在，丞相祠前翠柏多。忆曾共促篮舆出，浣花溪头弄寒玉。高歌大笑天地空，何知此身在西蜀。支机不识卖卜翁，草堂诗羡少陵工。指点画图何处是，濛濛烟雨动秋风。
为迪上人赋寒倚::薛嵎::山僧爱脩竹，种此出嚣尘。霜雪不知苦，岁时长自春。定回闲坐石，风过动吟身。傥欲求归止，清虚即道真。
临轩曲 其二::钱澄之::经年廷议许临轩，今日真承圣主恩。櫜笔晓趋双阙下，恭随胪唱入端门。
庸庵尚书乡举重逢赏太子少保衔::陈宝琛::黄发丹忱有特褒，旧章载举眷前劳。先朝恩榜才为盛，行殿宫衔宠并叨。同岁耆英欣得伴，孑遗科第尚能豪。记陪京尹宾兴宴，试院连番蘸靛毫。
感怀寄择之::李觏::众人皆锐进，唯我复幽居。虑远梦多乱，身閒气不舒。干求非禄位，好尚岂诗书。日夜又日夜，霜寒鬓发疏。
送山芥与徐稚山::朱翌::北风撼坤轴，飞雪封高崖。万草坐冻死，不复存根荄。蔚然苍山底，有此紫玉钗。本无尘土侵，宁畏霜霰埋。偶为樵牧知，遂与薇蕨偕。坚瘦故耐久，苦森终怒俳。未免一时出，肯事众口谐。可以寄乐天，时供八半斋。可以送庾郎，三九代食鲑。朱门厌燖焰，嘉蔬日谁差。飞觞失行次，可口相推排。尔来走缸甖，遂费登山鞋。文昌列宿光，骑省后人佳。居官乃退步，养气能实骸。一箸须子同，苦硬求吾侪。
扇子诗::李石::月树吾人倾盖，风蝉老子闻韶。唤起江湖春梦，几番鼓角秋潮。
陈橘山挽诗 其一::林希逸::昔侍先师席，西轩笔研同。晚为莲社客，私号橘山翁。内景经谁授，还丹诀自通。仙班催底急，吟此望方蓬。
重九宿王孙铺::邓深::兰江路尽按荆江，竹屋萧条草树荒。许久长晴坐极暑，霎时疏雨做重阳。明眸纵少新开菊，随量何妨浅旧游。烂漫赋诗兼酪酊，不在嘉节若为酬。
春晚客怀 其三::王冕::衣袖露两肘，难留侠客槌。对山长发啸，得酒忽忘诗。树湿吴云重，花残越鸟悲。酸辛甘自受，褴褛愧妻儿。
雨中伯恭至湖上::韩元吉::莫嫌鞭马踏春泥，茶鼎诗整偶共携。山色雨深看更好，湖光烟接望远迷。连天花絮飞将尽，夹道蒲荷长欲齐。官事得閒须洗眼，蓬壶只在帝城西。
同郭十题杨主簿新厅::高适::华馆曙沈沈，惟良正在今。用材兼柱石，闻物象高深。更得芝兰地，兼营枳棘林。向风扃戟户，当署近棠阴。勿改安卑节，聊闲理剧心。多君有知己，一和郢中吟。
赠别望之兼寄诸相知十首 其七::顾璘::不见边丞久，于今更四年。衡湘悲雁绝，台省贺莺迁。屡梦攀嵇叔，无诗寄郑虔。经过问消息，漂泊已华颠。
南明山宝相寺十五题 其九 齐相井::释显忠::南明山足势欲尽，正是新崖东胁隈。不知泉自那峰出，皆谓井因齐相开。甘滑堪预郦经载，渊渟疑俟桑苧来。神蛟往往此潜蛰，旱岁莫测生风雷。
题白龙洞三首::赵蕃::循除初虢虢，出谷重潺潺。骤或鸣琴瑟，幽疑杂佩环。茶经不载陆，瓢饮合居颜。借问龙君事，异辞纷莫删。
相和歌辞。婕妤怨::张烜::贱妾裁纨扇，初摇明月姿。君王看舞席，坐起秋风时。玉树清御路，金陈翳垂丝。昭阳无分理，愁寂任前期。
两仪殿赋柏梁体::李世民::绝域降附天下平，——李世民八表无事悦圣情。——淮安王云披雾敛天地明，——长孙无忌登封日观禅云亭，——房玄龄太常具礼方告成。——萧瑀
句::杨玉环::迎娘歌喉玉䆗窱，蛮儿舞带金葳蕤。
乡贤咏七首 其四 罗希吕::陈献章::孤高还寂寞，道否即诗穷。自古皆贤达，今人有此风。
望江亭::周邠::沧波水上巅崔嵬，中有幽亭向水开。草色直连天色远，风声长送浪声来。云收山脚鸡园见，潮满航头钓艇回。咫尺市廛尘不到，槛前鸥鸟自毰毸。
出京阻雨::卢龙云::久客长安陌，缁尘日上衣。计程方跋涉，听雨转霏微。恋阙身难系，忧时愿不违。冲泥非傍险，前路有晴晖。
除夕::陈曾寿::未死天何意，虚生世易迁。庖空敢忘祭，巷静不知年。薄酒聊成醉，寒梅故作妍。一花能慰我，破涕与周旋。
五十五年三月下旬园中桃杏玉兰梅花齐放其中玉兰茂盛可观特请皇太后一阅::玄烨::玉花万朵祝慈颜，藉奉欢心半日閒。闰月春迟添岁永，香枝风送待时还。膝前五代承王母，陛下千龄献寿山。乍晓铜龙迎凤辇，霜容天上睹仙鬟。
别卫山斋::陈深::何处桃花源，超然欲高举。永怀尘外游，遐契烟中侣。时从清夜闌，默探元化祖。寻幽得佳胜，将期结茅宇。任花五十犗，朅来向江渚。投竿鱼不食，归与浩莫御。遥岑下落日，薄云阁清雨。扬舲吴淞演，褰裳采芳杜。长歌去英淑，未卜重晤语。相期会有时，散发卧云屿。
晓起再赋::玄烨::胜地堪修褉，斯亭乃得名。颇饶松竹趣，无待管弦声。一水涵天象，三阳畅物情。政馀耽静赏，吟罢听流莺。
天中有树名胜音::释今无::胜音无地长花枝，楼阁舒光在此时。驾海云涛归自急，弥天风露濯嫌迟。对人岸帻宜挥麈，阅世投林欲共谁。打得上方钟磬好，莫教苔藓苦相欺。
寄兄景祺::陈裕::东风无便寄云笺，西望关河思惘然。白发相催年半百，清颜一别路三千。杏花门巷听春雨，杨柳楼台倚暮烟。征雁已还巢燕至，归期何事又空传。陈景祺有罾字韵诗，陶南村诸公共和。陈诗云：“雨收郊外禾千顷，潮落矶头水半罾。”南村云：“松顶云开晴放鹤，溪头潮落晚移罾。”嘉言云：“庭前洗竹闲留锸，池上鱼钩不用罾。”弟裕云：“黄犊远归秋雨笠，白鱼初上晚潮罾。”诗卷藏俞彦直家。
南岳纪游 其七::黄廷用::桥下水流花片片，前村古寺有天台。相逢不必皆刘阮，他日人传仙子来。
摸鱼儿 闻雁::周青::正凄凄，暮秋风紧，孤鸿嘹唳飞度。征程不怕关山远，独影更谁为侣。高绝处。有几点、轻霜寒逼凌霄羽。还栖别浦。又衰草愁烟，荒芦映月，渔笛夜深语。休教住，似此北来南去，严寒避却曾否。天涯空有传书梦，惊断玉砧宵雨。应最苦。便倚遍，阑干九曲人何许。恁时听取。想弹鹊情怀，祝灯心事，都向翠眉聚。
拟古宫词一百首::蜀成王::白雪漫漫积禁堤，夜寒宫月照玻璃。晓来宫女喧看处，扫向盘中捏狻鹥。
石林精舍::弘历::三间敞白屋，万笏列青瑶。少坐消尘虑，兴言托朗霄。天花云外落，仙乐柏间飘。不必天台畔，依然过石桥。
子夜四时歌十六首 其十一::萧衍::吹漏未可停，弦断当更续。俱作双丝引，共奏同心曲。
后数日始得薄雪::周紫芝::残腊不附火，冬温渠堪说。身疑在炎方，隆冬有馀热。天公费许力，酝此一薄雪。草青先得春，麦短未濡蘖。因风始空濛，着地忽滴歇。人生亦复尔，过眼倏变灭。谁能将空花，认有作嗔悦。急须营一杯，烂醉梅上月。
和严太宰生日::顾璘::丰镐几年淹吏省，虞廷多士望朝衣。台衡地重公何晚，金玉文高世所稀。共识皇情优且渥，莫疑吾道是邪非。传闻稷契频推让，黄阁风清正启扉。
怀惟起弟::徐熥::远客怜吾弟，离愁有阿兄。久无鸿雁信，空听鹡鸰声。岁月三秋晚，寒温两地情。山斋长寂寞，日日计归程。
送存初宣慰湖南十首 其十::宋褧::科名自愧忝君恩，未省何曹著此身。遥想莲花门外路，几时湘水共行春。
程给事新第::朱长文::朱门不锁走朱轮，东省仙材书锦人。石上云轻林屋晓，花头露重洛阳春。谢公棋战乌巾静，裴令吟高绿野新。他日南园真可乞，满池烟水正相邻。
小梅花::姚鹓雏::宫车陌。王侯宅，长安城乌尽头白。彩云收。露盘秋。芙蓉小苑，浩荡入边愁。桥陵松柏悲风雨。银榜千门污尘土。击圆鼙。舞铜鞮。凝碧池前，豪竹复哀丝。南八指。雎阳齿。壮士车中半生死。佩钤韬。弭蝉貂。烽明野阔，一战覆陈陶。弯弓突骑今何有。专阃论功印如斗。布威灵。动欢声。凤阁鸾台，簪笔颂河清。
宗坛秋夕::褚环中::疏绮平云彻夜开，月明峰顶见楼台。璚璈声里天灯近，知是三真谒帝回。
路中对月::曾巩::山川困游人，而不断归梦。其余惟日月，朝夕南北共。日光驱人身，扰扰逐群动。乡思须暂忘，世事哪止重。岂如月可喜，露坐息倥偬。清明入襟怀，万里绝纤霿。爱之不能飧，但以目睛送。想知吾在庐，皎皎上修栋。慈亲坐高堂，切切儿女众。怜其到吾前，不使降帷幪。岂不映时节，荏苒更季仲。而我去方急，其能计归鞚。我非土木为，耳目异聋瞢。念之曷由安，肠胃百忧中。何言月可喜，喜意亦有用。为其同时时，水木光可弄。犹胜梦中事，记之聊一诵。
冬至诗::李氏::灵象寻数回，四气平运散。阴律鼓微阳，大明启修旦。感兴时来兴，心随逝化叹。式宴集中堂，宾客盈朝馆。
冬夜对月闻敌退::皇甫汸::木落但疏林，萧然月色深。无愁蟾兔缺，祗惜岁华侵。霜露流寒影，关山恋故阴。汉家新罢战，万里照归心。
观舞剑::欧大任::公孙弟子剑光芒，临颖家惟十二娘。玉貌锦衣君不见，杜陵禁得鬓毛苍。
曲肱吟::王渐逵::中宵积翠白云连，韦曲真成尺五天。飒飒松风常荐酒，依依山鸟似亲贤。持家幸免四壁立，负郭何须二顷田。知是炎蒸不相过，冱林深锁守朝烟。
吴耕方招饮观菊::孙光祀::秋光澄几牖，入夜有余清。丛菊绚屋壁，环向各为情。华镫更交辉，群蕊滋晶莹。徵歌引羽商，箫管问瑶笙。曲缓落轻尘，缥缈度新声。气静欲息机，那复世味撄。嗟彼利禄客，役役多所营。何如付澹忘，杯酒慰平生。微醺醒归路，天半斗参横。
五君咏::王昌麟::舜玉有奇质，力排折足鼎。胸满天人愤，安辞独清醒。远饮漳州泉，归摇富春艇。不拜香殿前，肯与留赵等。
冬日宴::骆宾王::二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。
句 其三::李畋::银山云出海，练水涧分冈。
夜过梦溪::张如炠::南来夜夜还家梦，行到梦溪不见溪。漏尽更残眠未定，林间时有子规啼。
景陵书事::何乔新::汉江南汇处，云是古䢵乡。风氏遗封在，茶翁旧井荒。五华飘暖翠，三澨滉晴光。名宦怀仁杰，贤藩忆子良。俗淳民讼简，政峻吏书忙。水国舟为市，渔家苇作樯。春深茭笋美，秋晚稻花香。菱芡充常贡，鱼虾售远商。茅檐晨雾重，莲荡午风凉。犬吠芦汀月，鸡鸣蓼岸霜。凫鹥晴泛泛，葭菼暮苍苍。最爱停舟处，渔歌送夕阳。
列秀亭::张诩::连山有桥梓，高出云汉表。清风时一吹，白日独不照。桥木已入云，寸朽良不少。梓木忽参天，材宜栋廊庙。桥梓遗远方，弃材天所诮。
阴雨连旬诗以懊之八首 其一::郭之奇::冻雨销残腊，阴云结暮年。居诸愁里失，时序暗中迁。鸟畏林霜白，龙悲野血玄。醉羲何日起，星纪欲移天。
赤金峡道中作 其二::毕沅::群孤天迥雁声哀，木脱亭皋驿路开。秋草绿销盘马地，夕阳红上晾鹰台。漫言壮士遐荒戍，剩有儒生绝塞来。何代战场堪惨目，冷风吹散髑髅灰。
采薇曲::邵宝::岐山有仁者，白首思来归。愿闻康衢谣，不图见戎衣。渴梦北海水，饥谢西山薇。死从泰伯游，此志终无违。
荔支盆::潘耒::荔支盆，来三山，枝头壅土生根难。荔支盆，上建浦，冲波峻滩挽舟苦，短逢愁日复愁雨。荔支盆，过仙霞，千夫肩荷百吏遮，汗流骨出愁鞭挝。从此浮江溯河去，严程昼夜不停住。焦枯颠顿十存五，寥落猩红缀孤树。蓬莱宫中掩露尝，冰丸入口流琼浆。宁知一丸数金值，百旬劳扰千村忙。大臣事君自有礼，忠孝不在养口体。争新作俑彼何人，绎骚烦费无穷已。不贵异物惟吾皇，勤求民隐恒如伤。谁能上书罢贡献，令人千载思唐羌。
励志::黄淮::习苦方知乐，居安鲜虑危。烛理既茫昧，穷独将奚为。释耕待毚兔，亡羊惑多岐。失得焉可必，徒贻达士嗤。所存在耿介，随寓安厥宜。操持苟不贰，庶以全吾私。
自警二首 其一::邹元标::收敛精神入太虚，终朝兀兀总如愚。老来不识原头路，只恐青山也笑予。
冬日登八卦山::赖绍尧::晨登八卦山，信美风景别。气和天宇澄，兹游固佳绝。冬令行春温，万汇忘惨冽。嘉木蔚成林，欣欣相媚悦。涧草复青青，山花况未歇。谁知造化心，正气有肃杀。羡彼兰蕙姿，含芬老岩穴。时来苟不荣，运倾或未折。感喟遂成章，持以奉明哲。
五言小诗三首 其三::朱松::牛归坡草煖，船系岸花零。白堕尊同卧，黄昏月照醒。
留别薛考功仲常::欧大任::江边驻马路将分，画省清歌不可闻。南海自怜藜杖客，北山谁勒草堂文。还家日月瞻丹阙，去国衣裳恋白云。只恐秋深鸿雁少，天涯空自怅离群。
人日::李洪::开岁逢人日，今朝又复阴。昏霾疑是瘴，淫雨欲成霖。客里年华改，愁边疾病侵。遣怀诗与酒，小醉且长吟。
和卢叔才食蛹::葛立方::开箔团团雪满床，桃浆洒尽煮兰汤。微躯分合葬君腹，报答君家三亩桑。
蜚遁篇::林隽胄::白日皖晚不见人，岛龟安藏龙戢鳞。有客湔衣江海垠，还来取适黄羲身。遂使岩薄万古尘，此兴不随沧桑泯。大文既舒烂以陈，中有奇光可结邻。白石之粲水粼粼，宛其无数流花湮。渔父棹卷恍知津，怅望江秋生江春。犹令人者传避汉，莫往莫来谁为真。日月自此揽青磷，道心文心两逡巡。噫嘻，道心文心两逡巡。
山坡羊·冬日写怀::乔吉::朝三暮四，昨非今是，痴儿不解荣枯事。攒家私，宠花枝，黄金壮起荒淫志。千百锭买张招状纸。身，已至此；心，犹未死。
观音碥::汪仲洋::瓮里嵌天光，四围是积铁。我从壁上行，盘空数十折。嵯岈千丈峰，突如云出穴。猿猱失攀援，鹰隼愁飞越。堂堂贾中丞，手持天上节。纵火烧砯崖，横腰凿一缺。怪石当人头，补天悬破裂。赪霞飞不去，丹嶂扪犹热。飞瀑溅石梁，浪花冻成雪。流为百丈潭，无风自澄彻。山回人亦转，划然风景别。岁晚行路难，吁嗟心兀兀。
与韶守::湛若水::里奚非智士，公奇为忠臣。何期数载下，共沐新主恩。入疆问贤守，高宴具前陈。忧馀发孤笑，痛定说酸辛。晴祠拜舜日，愤惋吊荒坟。愿持精一学，献之重瞳君。
登第一山::王以铻::层山窈窕削芙蓉，灵秀真于此地钟。急雨声飞晴涧水，洪涛响落碧岩松。鹿穿红叶林间去，人在斜阳洞口逢。竟日逍遥浑不倦，茅庵忽打暮天钟。
皇甫湜::徐钧::授业韩门岁月深，文章有法笔千钧。三缣一字非邀价，赏识如裴复几人。
留别张德隆::谢榛::来时积雨没平原，去路鸣虫秋正繁。桂树花开如有兴，紫骝嘶过孝王园。
台阳笔记题词 其二::唐培士::全台风景记分明，往事高谈四座惊。破敌宛然成老将，论文依旧是书生。寒云落日还家梦，白发丹诚报国情。悔不从军同借箸，让君沧海著威名。
周仪宾水筠轩::薛瑄::曲阑干外小方塘，塘上萧萧绕翠篁。一镜平开涵影细，万竿齐动引风凉。根穿近岸藏科斗，稍接遥空下凤凰。水竹双清曾到此，金樽相对兴难忘。
喜雨口号九首呈潘侯::刘克庄::白首归来作老农，丰年里社得过从。劝君莫梗贤侯化，去后思侯未易逢。
钟山拜孝陵并瞻遗像::朱瑄::蒋山山下吊松楸，瞻拜遗容识冕旒。凤目龙瞳存尺幅，珠襦玉匣自千秋。林间片壤依元子，石畔荒原附列侯。更望孤栖埂边路，离离禾黍满平畴。
虎丘劝农::虞俦::春事三分破二分，山郊劝相岂虚文。通宵已过台前雨，破晓谁耕陇上云。士女携壶方杂还，老癃扶杖亦欢欣。迂疎为郡浑无补，只把丰年答圣君。
自桐卢至新安杂咏十六首::胡应麟::天风吹客衣，削壁远如堕。何人扫石来，独抱苍云卧。
霁后寄白阁僧::马戴::苍翠霾高雪，西峰鸟外看。久披山衲坏，孤坐石床寒。盥手水泉滴，燃灯夜烧残。终期老云峤，煮药伴中餐。
王民山惠诗::薛嵎::民山名字出，朋辈独推先。不奉寒暄问，于今四十年。传来诗似锦，倏去步如仙。自古山林士，无营貌亦贤。
斋中杂兴十首以丈夫贵壮健惨戚非朱颜为韵::陆游::公议在天下，如人有元气。平居失护养，一旦可胜讳。神丹卒难求，百疾起如蝟。奄奄息仅属，熟视吁可畏。大义在春秋，遗迹悲汉魏。君看徐孺子，底物视富贵。
叶县道中::国梁::岦岌瞻黄城，沦漪爱滍水。黄城多山田，土膏一何美。己无问津人，尚见耦耕子。滍水昔不流，昆阳丛战鬼。青磷夜无光，太平今久矣。叶公玩龙台，何处存遗址。空令茅店壁，侈传道元纸。王乔号仙令，朝天双凫驶。亡何下玉棺，一卧不肯起。今古一丘貉，凭吊亦徒尔。墟里人穰穰，道左冢累累。逐逐马輠尘，登顿我未已。惟当读好诗，清风溅霜齿。
寄和常理斋四弟二十一首::慈国璋::律叶宫商美，思深楮墨豪。更饶弹古调，相对忆风骚。
河西午憩::黄佐::水驿远郊圻，居然尘事稀。酒帘明柳市，渔网集苔矶。隐几白日静，开帘黄鸟飞。行边有林壑，未觉素心违。
南乡子 清明后一日吴阊道中作二首 其一::陈维崧::才过清明，东风怯舞不胜情。红袖楼头遥徙倚，垂杨里，阵阵纸鸢扶不起。
题雪景二首::曹勋::四山吹雪洒沧浪，两两渔舟冷不妨。自是寒鱼依密藻，江深岸迥谩鸣桹。
湖州歌九十八首 其六十九::汪元量::会同馆里紫蒙茸，兰麝飘来阵阵风。箫鼓沸天回雁舞，黄罗帐幔燕三宫。
伏蒙仆射侍中贾寄示游噀上弊园归至湖上诗一章研味::文彦博::脩篁小坞潩水湄，略有亭观体甚微。陪京上宰乐幽趣，闲乘斋舫临荆扉。是时仲夏之晦日，日轮停午炎炎时。披襟岸帻意自适，林下穆若生凉飔。子猷爱竹不问主，鲁侯在泮因成诗。妍词丽句溢累幅，金壶酒墨何淋漓。公适东偏访颜陋，愚当北道承萧规。魏人思公过召伯，一言一话无所遗。畴昔篇章仅三百，至今琬琰罗珠玑。跨山飞阁常逃暑，白醪满泛黄金卮。沈李浮瓜信美矣，回船弄水曾无之。遥瞻德星方聚处，正与两两交光辉。颍川异迹冠天下，湖上胜景邻日围。鹿舆桂楫亟游览，即见零雨东山归。
题画二首 其一::王恭::虚舟泊回潭，烟澹水容夕。谁解沧浪心，山空月下白。
孙文庭同年令崇德::游朴::《鹿鸣》歌散各风烟，帝里重看跨凤鞭。几向干星占紫气，暂从流水听朱弦。越江忽泛双凫去，云路谁争一鹗先。汩没缁尘疲执戟，为君歌咏《远游》篇。
除夕::弘历::省岁恰当改岁时，官家遭际两评之。今年颇觉吟情懒，此夕那堪往事思。愿共壑蛇除旧噩，喜因仙木亚新禧。声声爆竹连晨发，火报金川奏凯期。
中山::石宝::西风故国水东流，野客经过雨乍收。塔影遥连官树渡，雁行多下靖王丘。春秋百战犹存地，唐宋诸贤半入州。阅古堂前今夜月，几人华发共先忧。
和王一樵见赠韵二首 其二::刘天谊::一幅能祛三斗尘，新诗感我苦吟身。疏狂于世宁谐俗，风雅惟君实可人。厚谊深承规寓颂，虚名敢认妄为真。何时风雨终宵话，剪烛重探众妙津。
览史::皎然::黄绮皆皓发，秦时隐商山。嘉谋匡帝道，高步游天关。不爱珪组绁，却思林壑还。放歌长松下，日与孤云闲。
风流子 其二::俞士彪::新词堪寄怨，才欲写、还又怕人知。恨曲港水深、云槎难泛，石桥路阻，骄马空嘶。但凝想，红蕖临岸处，芳树掩门时。近日带围，未知宽减，前春心病，怎地支持。人生隙驹耳，匆匆里、易把好事参差。但愿伊长年少，我不分离。想玉液染唇，似尝仙药，粉痕揾袖，胜曳朝衣。料得兰心蕙性，怜我情痴。
瓜洲::张蕴::如此江涛更有人，佛狸竟死不能兵。幅巾短櫂鸥前梦，未省当时有此城。
游列真观刘道士拉上潮际观渔::赵汝回::珠宫何岧峣，前江后层嶂。开山者何人，萧梁山中相。窃惟经营初，岂曰此幽赏。地灵宜仙事，境寂销俗相。既积惜水功，帝命使瀛丈。手泥烧丹灶，岁久化黄壤。石突古殿出，磵循阴廊响。道人如修静，我岂陶官长。偶结清净缘，下榻税尘鞅。夜报前溪渔，命将鱠享。撑篷待月来，架桨乘潮上。秋高气凄澹，清极思超敞。暂废一夕眠，庶蒙列真奖。
江梅引·万斜不作一灵孤::王吉昌::万斜不作一灵孤。妙容模。契虚无。觉海纵横，独耀越骊珠。云静水寒无点翳，清净体，穿山透壁殊。无人野上傲双凫。奋天衢。玩仙都。一点圆明，变化不能拘。腹实冲和怀美玉，密藏匮，更不求善价估。
次刘五原见寄韵 其三::释今■（艹黾）::本来无一物，宁用厌繁华。但得心空第，何妨镜里花。东溪云入定，西岭日将斜。破衲终无补，劳生祇自嗟。
济黄河应教诗::谢微::积阴晦平陆，凄风结暮序。朝辞金谷戍，夕逗黄河渚。赤兔徒联翩，青凫讵容与。泪甚声难发，悲多袖未举。虚薄谬君恩，方嗟别宛许。
菩萨蛮·翠翘金缕双□□::温庭筠::翠翘金缕双□□，水纹细起春池碧。池上海棠梨，雨晴花满枝。绣衫遮笑靥。烟草黏飞蝶。青琐对芳菲，玉关音信稀。?
题沧洲野堂卷 其二::王恭::大堤深树绕高原，渔榜蒹葭接远村。江上只留三亩宅，人间不记五侯门。青林白鸟闲书幌，细雨飞花送酒樽。𨚗得相逢乘一醉，故园山水也忘言。
灵宝::张问陶::风尘常恨别离轻，又向桃林塞上行。古戍隔河微见影，乱山迎客不知名。帷车闭置如新妇，茅店酣呼杂老兵。明日入关须痛饮，卧看残月堕鸡声。
大将南征歌::杨维桢::大将军，将天讨，出南征。文如阿阁凤，武如牧野鹰。兵行司马法，漕转屯田丁。鹿山放麑万众泣，虎穴取䖘千人惊。东屯西屯露书布，南徯北徯壶浆迎。蛮奴授首，鳖子献城，三危送款，孤竹输平。蓝之山，截海断，峡之水，吞湘汉。大将军，持庙算，直向刑塘筑京观。嗟嗟小蛮触，尚尔争雌雄，将军大势破竹下，拾土补地裂中国。长城无再坏，昆崙天柱无再折。盘石永安，金瓯罔缺。我颂摩崖千丈碑，大字如斗光夺月。
写梅寄个人 其四::孙原湘::平生空说爱南枝，一岁相逢得几时。自拂银笺写来看，胜如閒坐苦相思。
避寇海滨::林景熙::偶动乘桴兴，孤筇立海头。兵尘何处避，春色使人愁。腥浪翻蛟室，痴支结蜃楼。神山空缥缈，水弱不胜舟。
复回下外朝山行白浪道中二首 其二::宋褧::径路纡馀出，沙湾宛转流。群山中不合，万竹翠相缪。稼圃何粗鄙，桃源岂谬悠。境奇诗句拙，摹写愧林丘。
以韵和味三叔祖四首 其三::祝廷华::四郊多垒风声急，万里同云月色迟。卧榻鱼龙惊变化，旧都陵谷叹迁移。骚人废寝毫挥手，侠士图功剑拄颐。高唱大江东去曲，髯苏当日亦忧时。
玄云崖::罗伦::百仞玄云片玉清，园林风致似虞廷。只缘解得高山意，指下无音太古情。
恒山楼::刘因::万岭尊恒岳，遗台枕后潭。仰高惭对坐，哭险负奇探。影落沧溟北，云开斗柄南。山灵怜野客，今夕费烟岚。
读前辈诗文有感::陆游::我无前辈千钧笔，造物争功谢不能。已分文章归委靡，可怜意气尚凭陵。鸾旗广殿晨排仗，铁马黄河夜踏冰。此事要须推大手，蝉嘶分付与吴僧。
谢人惠诗二首 其一::姜特立::炉锤锻鍊不遗力，造化穷锼无遁情。每对时人思杜老，不知能事属先生。
和李太保寄刁秘书::徐铉::名位虽插道自光，讼庭无事俗平康。帘间尚觉琴床暖，院静偏闻酒瓮香。养性已知无病染，持廉唯恐有名彰。主人莫讶暌违远，千仞由来有凤翔。
菩萨蛮（双韵赋摘阮）::辛弃疾::阮琴斜挂香罗绶。玉纤初试琵琶手。桐叶雨声干。真珠落玉盘。朱弦调未惯。笑倩春风伴。莫作别离声。且听双凤鸣。
送杨晋叔亚卿入掌太常::罗钦顺::尊酒江亭送长官，锦帆高挂疾如翰。风生绿树吟怀爽，鸟下平芜望眼宽。清庙骏奔惟德称，治朝精选见才难。台躔已近头仍黑，勋业何劳把镜看。
冬夜戏作::陆游::贱贫百年愁，老大万事倦。起家来牧民，窃语笑丞掾。拘挛拙徵科，俭陋省游宴；不思返江湖，乃尔辱畿甸。斯言中吾病，有腼在其面。行当自劾去，暂寓等邮传。十月夜正长，岁事到冰霰；膏油幸可具，更尽书一卷。
丛菊::宋祁::烟开容花密，霜重放丛斜。插著星星畔，潜郎称晚花。
角::黄衷::哀角因风听，天东月晕生。遥闻鬼方寇，近合水西兵。缟练征人妇，青灯独夜情。此中多苦调，休弄早秋声。
待月桥::梅庚::石梁横谷口，花片逐残春。风响应茶臼，岚光下葛巾。几时鹧鸪月，已照虎溪人。此是峰头路，潺湲好问津。
和韩秋怀十一首 其九::王十朋::吾庐有脩竹，滴翠凝不乾。天风一吹拂，终夜鸣琅玕。黄杨亦嘉树，一瓮何团团。日暮飞禽归，啾然欲求安。嗟予欲何为，屡涉吴江澜。一名竟未就，举弹空飞丸。对竹赏佳树，聊系予征鞍。
句 其二十八::徐俯::欲寻浙子水云客，共看皖江冰雪颜。
嘉州绝句四首 其一::庞俊::城上鸦啼声绝悲，行人障袂暮何之。青山满眼崦嵫色，知否残阳欲堕时。
海扇::任士林::汉宫佳人班婕妤，香云一箧秋风初。网虫苍苍恩自浅，犹抱明月冯夷居。至今生怕秋风面，三月三日才一见。对天摇动不如烹，肯入五云清暑殿。
杂咏二首 其一::黄淮::汎汎湖中水，盈盈水上蘋。霖雨激颓波，惊风荡其根。华叶半摧靡，犹能播清芬。惜哉无轻舟，采掇及芳辰。可以供祀事，可以荐嘉宾。堇茶美如饴，蠲洁非所珍。
重阳日刘元弼筠::王庭圭::不见龙山老孟嘉，风流谁更落乌纱。松槽旋压初浮酒，篱菊争开无数花。清论挥犀倾玉雪，高文射策走龙蛇。小儿拍手拦归路，笑插茱萸待辟邪。
含韵斋玉兰::弘历::朅尔对芳朝，皑然映绮寮。底缘名木笔，为合判春韶。亶矣堪称韵，佳哉不逞娇。春园红紫缬，谁与较风标。
题张仲素玄玉斋::欧大任::高斋弦诵日，鸣佩更珊珊。江泻瑶池色，窗摇玉树寒。何来沧水使，将献白云坛。牛斗千山外，晴虹几度看。
次韵詹仲信梅花::苏泂::莫教一片复随波，月底风前许细哦。花与吾人本无负，吾人自负此花多。
宁宗皇帝挽诗二首::洪咨夔::虚已尧黄屋，清心汉弋绨。乾符开太一，坤轸拓全齐。镇国天球在，宾空宝仗迷。历年施泽久，四海哭遗黎。
引驾行 深秋复有广陵之行，先简寄阮亭、羡门::邹祗谟::宫河杨柳，隋苑莺花竹西路，是前人、断肠处，年年长忆烟途。吾徒。烧兰作烛，裁诗擘锦东阁畔，翠盘妙舞白苎，红牙倒尽琼苏。歌呼。更清谈挥麈，回头残月落金铺。恰又是、离人欲别，分唱骊驹。踟蹰。西园北里，况教曾醉当垆。想芙蓉丛菊，二分明月，蕊女花奴。徐徐。便十年一梦，赢得虚名薄倖无。向平山、重到还怕，见衰草寒蒲。
隔浦莲近拍::秦鸿::荆襄潮溃蚁岸。九派鼍龙窜。却道人无病、堤无恙、官无懒。君试抬泪眼。村墟灌。死者焉为爨？加冠冕。荧屏亮处，如花歌舞娇软。闻知敛币，欲铸旧时光璨。吾恐州衙酒肉烂。新宴。秋风江蟹堪羡。
题九鲤湖九首 其八 棋枰::佘翔::仙子乘龙去不还，棋枰犹自阁人间。不知千载烂柯后，又著蓬莱第几山。
题画::陈曾寿::閒居兀兀自堪惊，还羼溪山缥渺情。树石一庭皆可友，世人休问作么生。
赠永安张明府 其二::屈大均::爱尔江名好，南琴与北琴。弦歌宜此地，雅颂有知音。鲍靓神仙事，文翁教化心。异时循吏传，名向汉京寻。
车中杂言十首 其八::顾璘::一日脩一事，王官森如林。逝矣运甓子，谁哉念分阴。
同荣天和游石城::李之仪::兹游久寂寞，胜士偶陪随。竹暗笋初熟，江深鲈正肥。但须频结社，何必访题诗。会有重来日，还应记此时。
次宋伯镇游王文父西园韵::谢榛::郭西车马路，尘外薜萝园。楼迥晴云合，庭閒秋草繁。素心犹白鸟，幽事且芳樽。地胜人多赋，青山谁并存。
寄穆玄庵::薛蕙::昔游西海上，明月落吾手。欲访识珠人，惟有玄庵叟。山川阻且长，望望空搔首。由来稀世宝，知者故希有。
寄同年封舍人渭::黄滔::唐城接轸赴秦川，忧合欢离骤十年。龙颔摘珠同泳海，凤衔辉翰别升天。八行真迹虽收拾，四户高扃奈隔悬。能使丘门终始雪，莫教华发独潸然。
和余德甫江上杂咏::李攀龙::城下春江绕户斜，谁开三径俯龙沙。客携彭泽先生酒，人指南州孺子家。一剑寒光摇北斗，西山秋色送云霞。只今海内无同调，高枕从君老物华。
薏田扶疾渡江订予同行予疾更惫弗能也薏田既发雨大作::全祖望::漫天风雨客心寒，此日念君行路难。酒醒梦阑闻独雁，孤灯花落五更残。
寄四明神智师::沈辽::甬水楼头看尽山，南城寺里扣禅关。老师多事犹相记，千里驰书慰病孱。
桃源忆故人 春闺::姚凤翙::乍晴乍雨清明候。初试罗衣寒透。满目繁华铺绣，恨杀东风骤。春光岁岁犹依旧。不管愁人消瘦。百舌唤残芳昼，羞掷相思豆。
次韵季直弟春日雪::喻良能::休惊双鬓二毛加，且喜东君发物华。未向林梢开嫩叶，先於檐际舞飞花。鼠须正好书春帖，蟹眼偏宜试露芽。便欲扁舟访安道，不堪山驿水程赊。
题魏仲房梅::杨士奇::潇洒东风万玉林，清香终日伴清吟。都无一点流尘到，雅称平生冰雪心。
渔家傲 其三::夏言::艳蕊娇红秾叶翠。天生异种如留意。国色嫣然真绝丽。谁堪比。杨妃扶醉差相似。美人劝酒牵罗袂。红颜厮映枝头蕊。纤手捧尊如玉腻。客自醉。不因人面花枝媚。
次韵叶文范训导见寄二首 其二::陈镒::我怀食口众如林，遣闷聊摅玩物心。容膝自安元亮宅，赏音谁识伯牙琴。溪头苍石看云坐，竹外幽轩听雨吟。多谢作诗相慰劳，却惭衰发老骎寻。
昆山吕正之三男子连中神童科盖奇事也次严别::叶衡::三秀标姿颖不凡，姓名联列紫微间。已知凤穴梧栖稳，谁谓鹏程云路艰。孔释当年亲抱送，由庄逸驾定追攀。发挥更有文章伯，高压淮南大小山。
眼儿媚 秋闺::沈榛::秋草萋萋夕阳西。点点泪痕低。一声画角，数行疏柳，寂寞鸦啼。雁书不见天涯杳。愁对落花蹊。沉吟无语，辽西梦断，月照幽闺。
渔家傲 其十一 青墩月令，和欧阳公鼓子词::董元恺::九月轻霜拂商素。纷披黄菊篱边吐。把酒持螯斜日暮。闲凝伫。迷离衰草粘云树。醉里茱萸应细数。江山转瞬悲今古。目断西风江上路。登高处。青墩旧是吴兴墓。
曾东游以诗寄之::皇甫冉::出郭离言多，回车始知远。寂然层城暮，更念前山转。总辔越成皋，浮舟背梁苑。朝朝劳延首，往往若在眼。落日孤云还，边愁迷楚关。如何溆花发，复对游子颜。古寺杉栝里，连樯洲渚间。烟生海西岸，云见吴南山。惊风扫芦荻，翻浪连天白。正是扬帆时，偏逢江上客。由来许佳句，况乃惬所适。嵯峨天姥峰，翠色春更碧。气凄湖上雨，月净剡中夕。钓艇或相逢，江蓠又堪摘。迢迢始宁墅，芜没谢公宅。朱槿列摧墉，苍苔遍幽石。顾予任疏懒，期尔振羽翮。沧洲未可行，须售金门策。
次韵东坡还自岭南::李之仪::凭陵岁月固难堪，食蘖多来味却甘。时雨才闻遍中外，卧龙相继起东南。天边鹤驾瞻仙袂，云里诗笺带海岚。重见门生应不识，雪髯霜鬓两毵毵。
月上海棠 同诗社诸君饮芹溪上::段克己::闲人不爱春拘管。被东风暗入罗帏暖。草色近还无，傍溪陡觉金沙软。梅花蕾，风味朝来不浅。十分潋滟金蕉满。□两颊红百忧散。不醉且无归，任门外玉绳低转。欢娱地，莫道书生冷眼。
满江红 西南联合大学校歌::冯友兰::万里长征，辞却了、五朝宫阙。暂驻足、衡山湘水，又成离别。绝徼移栽桢干质，九州洒遍黎元血。尽笳吹、弦诵在山城，情弥切。千秋耻，终当雪。中兴业，须人杰。便一成三户，壮怀难折。多难殷忧新国运，动心忍性希前哲。待驱除、仇寇复神京，还燕碣。
秋日怀李郎中及边熊二君子五首 其四::徐祯卿::每忆边庭实，才清官更閒。斋心禋祀里，覃思艺林间。名致诸公早，诗卑大历还。曹刘尘未远，任尔好跻攀。
题画二十四首 其二十::沈梧::山壑泉鸣太古音，寒松瘦石最知心。溪亭风月皆诗意，只合高人来此吟。
预日诣斋宫叠去岁韵 其二::弘历::倏忽三春沐泽过，迩稀预虑事如何。省躬未敢萌矜弛，静俟天庥锡益多。
新正次雪湖韵述怀兼订春游之约 其一::谢迁::宦路归仍旧束书，当年遭际本寒儒。休徵又喜先春至，太朴何妨与世殊。家庆一堂重保锡，岁寒三友试披图。酣馀步健能追鹤，却笑儿孙强欲扶。
吴趋谣十二首 其七::张元凯::来往伯通桥，生长泰伯里。贫贱人弃焉，富贵骄人耳。
三月二十五日饮方校书园十绝::刘克庄::才入中年会面难，安知白首此团栾。不妨时驾柴车出，只作初骑竹马看。
晦日夜集::薛蕙::晦日归休晚，良游惜后时。却拚长夜饮，更赋早春诗。云雾窗中入，星河阁上垂。何须花与月，行乐始相宜。
晚归曲::温庭筠::格格水禽飞带波，孤光斜起夕阳多。湖西山浅似相笑，菱刺惹衣攒黛蛾。青丝系船向江木，兰芽出土吴江曲。水极晴摇泛滟红，草平春染烟绵绿。玉鞭骑马杨叛儿，刻金作凤光参差。丁丁暖漏滴花影，催入景阳人不知。弯堤弱柳遥相瞩，雀扇团圆掩香玉。莲塘艇子归不归，柳暗桑秾闻布谷。
梅四首::刘鉴::天花夜半落溪傍，傍有狞然为取将。擎爪仰空吾洁白，掀髯倒地觅昏黄。修鳞月下霜同色，败甲风前雪有香。欲起补之图影看，生愁飞入水中藏。
海物杂咏::郑鹏云::霜天波落洞庭寒，玉鲫初肥上食单。多少过江名下士，有人白眼等閒看。
长安晓发::释斯植::雨过楼台已禁烟，野风吹絮满长安。夜来寂寞沙汀下，楚水吴云一样看。
山中赠友人::王问::情性各有营，繄予在山水。昔出暂相违，今兹返桑里。鲈鳜正鲜肥，扁舟自能理。与君衡门下，行歌互相倚。下渚乱凫飞，湖中夕风起。
西堰::徐枋::风景百年归胜地，淹留一向到花源。桥连浦港蒹葭水，山入田原烟雨村。亦有疏钟来翠霭，看孤月动黄昏。此时身世双愁绝，且共渔樵尽酒尊。
题危中书所藏和靖墨迹 其三::林弼::翡翠湖边迹已荒，凤凰池上墨犹香。炉熏清昼开诗卷，宛见孤山旧草堂。
晓发西陵钱江舟次即目::孙德祖::已是春深草未齐，平沙十里卧长堤。烟开日媆江帆稳，潮落风微海燕低。隔岸山光连远近，中天云影自东西。明朝准醉杭州酒，打叠新痕上客衣。
平南王祝词::释今无::勋业金縢冠古今，擎天八干自成林。尧风扇岳千寻壮，舜海归河万载深。已见升平登乐国，长忻诵祷得秋心。汾阳五福疑还缺，阆苑神仙讵可寻。
醉蓬莱 为仲恕寿梁保三丈七十，谱求圣::姚华::正舞衣香满，风日清佳，梅边吹晓。酒近南山，任芳樽倾倒。履道坊中，联吟高会，算香山年少。再六十年，先生便是，洛中遗老。人似频罗，岁逢修禊，阅尽沧桑，几回歌笑。往事青云变，朱颜苍了。鲁国灵光，郑家书带，称经师人表。寿与名兼，家缘国庆，月圆花好。
蓬维那号鳌山求语::释绍昙::制断任公子钓轮，波腾岳立几千寻。曾郎梦觉方惊险，撒手悬崖死却心。
谢李荣惠枣实::王翰::君园紫玉三百斛，分散贫家胜赤珠。晨食甘香宜豆粥，晚炊柔脆杂雕胡。作糕尤可供儿索，和药须知益老痡。准拟买田酬夙愿，耕馀亲手种千株。
旅寓洛南村舍::郑谷::村落清明近，秋千稚女夸。春阴妨柳絮，月黑见梨花。白鸟窥鱼网，青帘认酒家。幽栖虽自适，交友在京华。
四用前韵酬达夫 其八::刘弇::稍喜浊醪扶病头，强看狂絮点清流。王鳣叔鲔成何事，不似吞书鲤破愁。
真娘墓::谭铢::武丘山下冢累累，松柏萧条尽可悲。何事世人偏重色，真娘墓上独题诗。
谢人致蟹::方岳::此去江头只两程，寒蒲解缚便横行。无肠政要空虚腹，满贮芦花与月明。
物贵日甚::高斯得::自从为关以为暴，物价何止相倍蓰。人生衣食为大命，今已勦绝无余遗。真珠作襦锦作裤，白玉为饭金为糜。苍天苍天此何人，构此大疾谁能医。无食吾欲食其肉，无衣吾欲寝其皮。谁能为我覆八溟，一洗世界无疮痍。丝麻粪土被天下，菽粟水火赒民饥。风后力牧不可起，吾辈碌碌安能追。
赠樗翁::郑善夫::樗老钓矶淘水曲，渔竿独抱弄沧波。经纶老手终自惜，鼍掣鲸翻奈尔何。
题前歙令楚君雪梅图::方回::洛雪一丈冻独鼾，谁其排闼惊袁安。千载神交两贤令，寄意爱此英姿寒。马缩龙埋万木折，胸次阳和骨立铁。纨袴儿曹东风花，不耐春寒能耐雪。
游钟山至八功德水::许谦::悠悠钟山云，朝夕碍我目。褰衣试一往，行与云相逐。驱马出东门，十里至山麓。幽人昔已亡，谁能继芳躅。猿鹤乘古林，鼪鼯啸深木。彼哉西方人，胡为擅斯谷。岂云事幽栖，政尔眩华屋。泓泉抱何德，浊热供一沃。岩回屐欲倦，小憩倚修竹。凉飔自披襟，佳兴亦云足。
酬窦校书二十韵（次本韵）::元稹::鸥鹭元相得，杯觞每共传。芳游春烂熳，晴望月团圆。调笑风流剧，论文属对全。赏花珠并缀，看雪璧常连。竹寺荒唯好，松斋小更怜。潜投孟公辖，狂乞莫愁钱。尘土抛书卷，枪筹弄酒权。令夸齐箭道，力斗抹弓弦。但喜添樽满，谁忧乏桂然。渐轻身外役，浑证饮中禅。及我辞云陛，逢君仕圃田。音徽千里断，魂梦两情偏。足听猿啼雨，深藏马腹鞭。官醪半清浊，夷馔杂腥膻。顾影无依倚，甘心守静专。那知暮江上，俱会落英前。款曲生平在，悲凉岁序迁。鹤方同北渚，鸿又过南天。丽句惭虚掷，沉机懒强牵。粗酬珍重意，工拙定相悬。
雨中报谒呈刘韶美侍郎::范成大::花落满城雨，雨余云重阴。驱车有底急？巷泥三尺深。平生黄篾舫，渔榔有清音。斗升得苦相，怀刺冲愁霖。归来掩关卧，一枕直兼金。作诗诧比邻，幸勿讥褊心。
雪晴南圃放步::韩淲::腊闰春为早，梅花处处多。不知千树暗，无奈一枝何。雪后风初峭，霜前日已和。老人山涧曲，不饮亦婆娑。
送萧孝廉初上春官::卢龙云::五云翘首望金台。万里群游亦壮哉。江月满船催晓发，岭梅迎骑报春魁。山中豹变开玄雾，浪里龙吟起蛰雷。最是登瀛需妙选，泥金消息待南来。
惜分飞::储慧::帘幕深沉人静悄。杜宇数声啼了。梦醒纱窗晓。博山宝篆香犹袅。睡起凝妆浑觉早。窥镜眉痕略扫。著意东风小。海棠一夜开多少。
哭王处士翃 其二::朱彝尊::远道将归客，孤舟返旧林。招魂迷楚水，卧病绝吴吟。梦里罗含鸟，囊中陆贾金。犹怜别时语，凄断故人心。
咏陈生::潘榛::小巷通城辟，柴门逐水开。渔歌随棹远，帆影过墙来。柳密初侵院，庭幽半欲苔。主人休沐至，于此涤尘埃。
送淳公还三叠泉::区怀瑞::兜罗三叠庐山云，石下流泉云上闻。奔蜺醉日卧瓶露，八龙吼雪安能分。匡公挂锡擅奇绝，禅藻玄霏泉共屑。趺迹县厓任有无，钵云出岫忘生灭。偶来炎海蹑浮山，觅得波琛海底还。竹龛香象珠胎座，天宫法搆非人间。几日折芦经左蠡，旃檀树里珊瑚紫。不嚼康王谷口冰，且听漏下莲花水。海帆咫尺巳茫茫，况复东林别路长。欲识法云归定处，独看泉畔玉毫光。
喝火令 任云阁梁鸿云二战士相继身殉::卢前::李广真飞将，汪踦竟国殇。致哀吾乃为任梁。今日名标黄浦，千载永流芳。恨不生双翼，追随天一方。坐看烟灭与灰扬。旦夕相期，扫荡出云航。拭眼西边云起，银艇正高翔。
渔家傲（留别孙表材）::史浩::春恨不禁听杜宇。买舟忽觅东鄞路。一笑轻帆同野渡。频回顾。吴山越岫俱眉妩。何事匆匆分袂去。夫君小隐临烟渚。明夜月华来行坞。相思处。还应梦属清江舻。
立秋柬立朝叔::佘翔::南陆流金日，科头卧北窗。忽惊秋叶下，暑气薄澄江。白羽摇云阁，青樽泛钓艭。风流过小阮，月下倒银缸。
兰堂上人之金陵因寄宪府张使君::丁复::初平牧羊处，白石及秋登。挂锡月中到，禅房云上曾。使君持玉节，老客望金陵。想见双溪水，先霜早已冰。
赠杨晟参政还福建::杨士奇::杨子河南俊，诗书夙所务。蚤膺大廷选，从事玉堂署。步履循周行，居心在忠素。抽毫立螭陛，鞠躬谨常度。济济近侍班，娟娟水玉柱。一朝起高擢，万里南闽路。大藩开海隅，卓卓挺疏附。寒操凛清严，春阳播温煦。八郡五十邑，讴歌出黎庶。丈夫千载志，功业及时树。肯堕尘俗流，甘同草木腐。念子予故交，仳别岁已屡。耳熟道路言，良慰心所慕。玄冬十一月，风凄气寒冱。朅来一晤对，告归复何遽。因诗寄深衷，勉植后来誉。
赠熊士登::元稹::平生本多思，况复老逢春。今日梅花下，他乡值故人。
秋日即事 其六::刘基::垂垂密雨亸脩杨，点点青苔绘短墙。不是雁声天畔过，争知今日是重阳。
岁除日以诗向韶九乞宿酝韶九年六十酿酒之岁与之同也::金天羽::病酒扁逢索酒人，瓮泥藏帖数庚辰。旧闻点缀承平话，古器揩摩现在身。皓雪徐溶冰底腊，红炉独煮劫馀春。鸱夷滑脱非长技，诃遣邻尨嗅市尘。
赠无咎以既见君子云胡不喜为韵八首八::张耒::南山缚虎师，肯顾世书字。扬眉哦楚喉，鼎畔倒侯喜。诗声一苍蝇，下到霹雳耳。庸庸老寻常，物外有奇伟。
五湖宅诗::杨维桢::太虚兮吾序，八荒兮吾隅。居丹台之广居兮，吾不知宅之所如！
城阁::姚燮::城阁对江悬，千樯动阔烟。凝云筛活水，暗树切明天。画得大痴意，琴弹中散弦。一船一渔叟，枕笠伴鸥眠。
姜箴胜前辈招同李小湾罗萸江二宗伯文湛持姚孟长二宫詹米仲诏太仆王遂东国子分赋::何吾驺::频吟白雪动庭柯，折柬招寻许和歌。酒色碧如琼岛月，茶香况煮太湖波。春容耐可牵衣袂，逸事何妨拟薜萝。海内襟期君不薄，风前容易掷流梭。
春寒喜和暖::于谦::东风消尽山头雪，和气挽回天下春。笑杀堤边千树柳，才舒青眼便窥人。
倪知州致事归::黄复圭::酒扫林庐理旧书，某山某水足嬉娱。尚应馈醑虞庠礼，谩入耆英洛社图。花里醉眠从客去，竹间移步遣孙扶。后人自有田园趣，无愧疏家两丈夫。
盘石::佚名::海阳泉上山，巉巉尽殊状。忽然有平石，盘薄千峰上。寒泉匝石流，悬注几千丈。有时厌泉湖，爱临一长望。意出天地间，因为逸民唱。
永思庵 其二::郑真::龙穴凭谁阐地灵，音容邈邈嘅泉扃。象形欲刻丁兰木，家教须传长孺经。露洗松楸纷溅泪，星罗俎豆肃惟馨。山川佳气从今始，恩诰疏封仰帝廷。
送遐举解德清县章::毛滂::吏最年来三再书，野梅官柳映归途。不容车下牛将犊，犹说桑间雉领雏。万里摩霄看鹄举，一城卧辙作儿呱。东邻病骨谁料理，十驾相追肯少须。
物化::刘克庄::今朝风物甚美，明日阴晴未知。夕阳无回照理，落花有上天时。
寿杨太守肃如::释今无::应身大士福人间，建隼专城布政閒。芳誉独多蘅杜气，清操还过雪霜颜。已看瑞色临铜柱，会见祥云捧玉班。文藻长河吾欲赠，不胜幽思对南山。
读史（三首）::莫璠::捐生固不易，处死犹为难。孰知龚胜后，乃有谢叠山。江东一溃散，跋涉何间关。瓯闵苦物色，国破家亦残。彼哉烈丈夫，矢死无生还。忠孝亦何物，古今称大闲。耿耿浩然气，上摩霄汉间。谁谓首阳高，有志能跻攀。至今百世下，清风激懦顽。我读三上书，凛然毛骨寒。当时祼将士，胡能不厚颜。
朱明::佚名::朱明盛长，甫与万物。桐生茂豫，靡有所诎。敷华就实，既阜既昌。登成甫田，百鬼迪尝。广大建祀，肃雍不忘。神若宥之，传世无疆。
南浦 题钝安先生遗墨::刘鹏年::残梦隔湖山，吊遗踪、重展零笺断楮。春草墓门深，千秋恨、付与林鸟哀诉。江声日夜，荷衣蕙带频来去。萧瑟当年开府泪，红遍杜鹃千树。忍思湘上危楼，惯晴窗侍饮，秋灯话雨。才笔九州横，题痕在、依约龙蛇飞舞。神呵鬼护。奇珍合并兰亭序。惆怅劫灰仍满眼，盼到鹤归难驻。
豫章行::曹叡::于斯诚微物。能不怀伤悴。
光山道中::黄庭坚::客子空知行路难，中田耕者自高闲。柳条莺啭清阴里，楸树蝉嘶翠带间。梦幻百年随逝水，劳歌一曲对青山。出门捧檄羞闲友，归寿吾亲得解颜。
闺情::章有湘::坐对鸳鸯草，行看蛱蝶花。那知春复夏，游子未还家。
偈颂一一二首 其八十四::释清远::一二三四五六七，讽诵受持皆秘密。如人亲入宝山中，一切珍奇从此出。
奚山道中::苏颂::拥传经过白霫东，依稀村落有华风。食饴宛类吹箫市，逆旅时逢炀灶翁。渐使犬羊归畎亩，方知雨露遍华戎。朝廷涵养恩多少，岁岁轺车万里通。
早梅::龚诩::雪窗忽见两三花，便觉诗情渐有涯。应是东君念穷独，春风先遣到侬家。
剡曲扁舟::陈枨::大雪漫溪路，良宵返棹时。故人无宿约，幽兴有谁知。岸阔青山在，波摇白鸟移。年年放船者，谁复古今期。
寄张叔亨大理::王缜::深涧水清鱼自见，中原网密鸟飞忙。欲求天下无冤枉，廷尉从来说姓张。
春日步东城李氏园戏为纤体::李寄::簇簇新花细细馨，满园春拥一伶仃。数过蝶影俄还乱，听去莺声却又停。孕絮杨花无力舞，移根药蕊几时醒。峨山点破思乡恨，幻作江南北固青。
署中怀人十绝 其一 太常朱世其光祚江陵人有国士之感行藏未定缺焉抠衣::沈守正::何图脍凤屠龙手，佞佛翻经对九如。惭愧昔人千里驾，十年空羡武昌鱼。
百字令::宋荦::消忧何处，爱张融、舟屋轩窗偏阔。绿树阴深新雨后，一架藤花争发。文酒移情，云烟过眼，俯仰尘襟豁。枯桐挂壁，鞠通隐隐曾啮。客有江左风流，郢中高调，抱取金徽拂。四座无言灯影静，清响传来超忽。曲奏离骚，肠回冰炭，宿鸟惊林樾。嗒然相对，当檐飞出明月。
古像赞二百零五首 其九十九 唐德宗::孙承恩::畴咨惟勤，志意亦锐。斤斤其明，彊倖自遂。忌刻于始，姑息于终。弊源在兹，多言何庸。
赠殷无美获隽留省入试南宫::王世贞::见说贤书有著声，词场吾党日峥嵘。一枝肯作寻常桂，尺璧能偿十五城。往嗣东吴元秀出，深源今代岂虚名。还从雁塔看前辈，莫向龙门负此生。
读宋景濂九贤遗像记::钟芳::濂溪周子颜如玉，颐下丰腴更修目。紫衣褒袖帽三山，髯疏舄赤裳还白。伯淳长貌色微苍，帽缁履白袍色黄。三者伊川正相似，气象夷粹殊刚方。康节广颡神清爽，缁袍素履和且庄。帽围有翼内领皂，颧高肩耸颀其长。横渠衣帽与前类，面圆色黄气刚毅。温公深衣兼幅巾，大带组履皆如制。晦庵体貌长更丰，目小而秀颧微红。面右黑子如北斗，蹑方衣素舒而恭。南轩恢伟姿烨然，椰冠道服青皂缘。绦丝履白眉目秀，望之宛若人中仙。东莱亦复伟形貌，幅巾峨峨服仍道。俨然在望即之温，九贤异地皆同调。图形大约如前云，按图学步讹本真。景怀我笃缁衣好，读之仿佛瞻其人。其人远矣道则迩，自湔尘翳传心神。吁嗟，今人自诧不落周孔后，九贤遗迹成刍狗。
玉泉瀑::蔡必胜::珠箔飞空涧布流，卷舒曾不用银钩。悬崖洒洒清涵雪，越壑溶溶冷涩秋。势动羽鳞应若是，韵谐宫徵亦相侔。水晶不碍晴峰月，分付山灵夜莫收。
与友骆则诚别::赵撝谦::玉山玉泉惟咫尺，不得与君时往还。风吹飞絮挂帘白，燕蹙落花铺地斑。一身累累丧家狗，半生碌碌牢笼鹇。便当相见醉一斗，狂歌擘碎青琅玕。
展二亲墓::邓云霄::酹酒荒阡草色殷，愁云苦雾结哀颜。痛将满掬风前泪，洒向他年梦里山。霜露渐看秋又老，松杉宁有鹤飞还。栖乌昨夜号寒月，不觉朝来鬓已斑。
喜晴和张鲁瞻::吴激::原野恍新沐，丰隆宁世情。鸟归林霭暝，楼射涧虹明。春草牛羊远，人家机杼鸣。惨舒长有命，谁复问阴晴。
江上对月::释绍嵩::北渚牵吟兴，何妨语夜阑。天宽云出谷，春至草生滩。练练长江静，骎骎半臂寒。老翁扶杖立，空对烂银盘。
秋日杂兴十五首 其十四::何景明::鱍鱍鲤鱼三尺身，纤鳞照水白如银。未须更论成龙势，只在溪中亦有神。
寄城南诸友::谢铎::十年回首论交地，万地閒情入望初。阙下每闻乡国事，灯前重简故人书。红尘满路看羸马，芳草经春想旧庐。出处祗今何处是，欲从南谷问华胥。
淮阳怀古::薛瑄::淮阳古名郡，卧治有昔贤。禁闼不可留，遗想增慨然。顾我岂其俦，宠擢何连连。本乏实德称，重为虚名牵。抚心益自愧，怀人遂成篇。
除夜::吴未淳::酒绿灯红夜，全家笑语忙。市声喧爆竹，庭籁掩笙簧。盘颂椒花瑞，杯传柏叶香。明朝贺元日，力学未能忘。
春暮偕天问诸子游桃花江用“清”字::熊东遨::备得桃花酿，来寻阮步兵。欲同鸥鹭舞，不待浪潮平。云赏千团白，江分一勺清。竹林馀醉眼，恐负盛时名。
阅古作寄简子启八首 其五::胡俨::凤语梧桐鹤唳松，龙吟秋水月堂空。夜深灵响生银汉，都付奚囊咏不穷。
过合江亭::刘雄::合江亭畔水粼粼，江草江花无限春。日日群鸥来沐浴，行人经过愧风尘。
遣兴五首 其五::杜甫::朝逢富家葬，前后皆辉光。共指亲戚大，缌麻百夫行。送者各有死，不须羡其强。君看束练去，亦得归山冈。
牛棚有感三首选二① 其一::常国武::半世书丛里，侵寻两鬓秋。十行双目下，一蹶百年愁。屈子沉湘水，贾生谪楚州。此身何所似，风雨一孤舟。
为屠田叔题王玉生山水册 其八::徐熥::千寻瀑布响空林，数尺危桥出树阴。欲向溪南访真隐，飞花满路白云深。
赠九华李丹士::翁卷::行遍东南地，曾看江水源。袖藏勾漏药，身是老君孙。去住云相似，枯荣事不论。九华峰最碧，相对旧柴门。
即事::曾棨::片片飞花逐水流，伤春何处最多愁。红妆独倚阑干立，望尽征帆不下楼。
渡江秋怨二首::权德舆::秋江平，秋月明，孤舟独夜万里情。万里情，相思远，人不见兮泪满眼。渡秋江兮渺然，望秋月兮婵娟。色如练，万里遍，我有所思兮不得见。不得见兮露寒水深，耿遥夜兮伤心。
吴君求诗因作四韵寄之并简小吴与宁生::吕本中::文字缚人同束湿，吴君不言如坐忘。知公胸中有馀地，万顷亦在一苇航。寒梢倒挂夜来雨，细草已披秋后霜。寄语两吴兼小宁，莫因诗律废相望。
九日怀尹无忌::赵沨::茅屋秋萧索，幽居尽日閒。碧云看欲暮，远客几时还。书剑成何事，风尘只强颜。思君千里梦，夜夜到燕山。
赠高季迪幼女定儿::徐贲::红衣穿小与身宜，对镜娇痴学画眉。怜爱莫教看作女，慰人犹胜似无儿。
重阳::罗洪先::羲轮无滞轨，商飙入修林。密茜易疏薄，澄水明遥岑。是时秋菊繁，迟迟独何心。有如真烈士，不受时物侵。缅怀东篱人，有酒不同斟。南山空在目，飞鸟来夕阴。人生抱夙契，千载成知音。
无为山中郑老家::戴复古::高谈可听用心幽，灼见此翁非俗流。鞍马破家还避世，田园得地肯封侯。开窗修竹无由俗，绕屋青山总是秋。门外短篱看亦好，黄金菊间碧牵牛。
湖口 其一::刘攽::三日湖云不肯晴，四山冥晦与川平。系船汀树无人语，卧听波涛澒洞声。
和友人吴山水仙王祠::袁昶::巫史传芭进酒卮，长筵吹彻玉参差。千年薶碧终难化，八月怒涛空尔为。配以逋仙荐秋菊，从骖水伯闪朱旗。江流不尽兴亡恨，抉眼苏台鹿上时。
偈颂五十一首 其十六::释大观::碍塞处，有通疏。看不足，绰有馀。千古华山山下路，输他潘阆倒骑驴。
谒孔庙有怀::陈振家::雄秀岱宗灵气腾，终教鄹邑仲尼生。播传仁恕述宏义，量合乾坤集大成。万世儿孙垂德化，廿篇训诲育精英。纵然偶为微尘蔽，瑕不掩瑜今又清。
客饷新橙有感::李纲::湖外新橙也自黄，故人相赠解包香。捣齑正鲙双鱼美，荐酒聊持一瓣尝。湛岘旧栽千树橘，洞庭初落满林霜。木奴供给何须道，怅望东吴云水乡。
十二月十九日南郊视牲作::程敏政::帝城南下净无尘，夜漏初严第一巡。禁卫护行分虎旅，牲房传号立牺人。出门尚觉云随履，归路俄惊月在身。明日仗前当奏御，坐听金钥待鸡晨。
叶和剂挽诗::韩淲::守道安恬誉翕然，晚登朝路合腾骞。身劳援溺尝贻疾，梦兆囹空信不冤。倾盖方欣同药藏，挂冠谓可乐丘园。愁闻薤露闽山远，馀庆他年属后昆。
对花微疾不饮，呈坐中诸公::杜牧::花前虽病亦提壶，数调持觞兴有无。尽日临风羡人醉，雪香空伴白髭须。
哀按察华容八厓周公::顾璘::海内诗家流，按察名不细。仰溯风雅源，俯拾文选例。词锋捷如神，学海荡无际。洒翰迅风雨，旁视惊巨丽。士衡允如流，正平岂停缀。居诸几何间，充栋积篇系。奇葩灿繁英，野鹤抗孤唳。众人恶其上，转面生怒恚。矧兹豪士怀，高论激当世。万乘犹可干，岂复避贵势。铄金每潜机，下石憎毒厉。青云竟塌翼，黄壤俄挥涕。楄心愤难平，几欲愬上帝。观风临德乡，感旧重悲逝。惨怛堂上容，酸悽草间祭。结念江汉灵，愁云暗松桂。
次韵斯远喜予见过 其一::韩淲::无地寻明月，因人且出游。猖狂疑有谓，拓落信何求。山水知回薄，杯觞得献酬。秋情吾卜夜，垂老未为羞。
九日与招勤卿大尹登高::王渐逵::登高须上最高峰，万里罗浮影更重。久客不归秋欲暮，两人相对看孤鸿。
豆叶黄::陈克::秋千人散小庭空。麝冷灯昏愁杀侬。独有闲阶两袖风。月胧胧。一树梨花细雨中。
古像赞二百零五首 其一三二 柳河东::孙承恩::经术名世，翰墨绝人。笔谏之言，有至理存。服涴弗贺，纳嬖谏止。诤臣之风，王魏其侣。
南园正月二十三日见牡丹因剪分送而公舒太守以诗为报遂次来韵::韦骧::上元八日冒轻寒，剪送南园两牡丹。为我果能兴绝唱，知君不作等閒看。香馀雕槛春犹浅，咏入华笺墨未乾。更说僧坊曾寄植，纵观须待解征鞍。
夜宿无相寺::王守仁::春宵卧无相，月照五溪花。掬水洗双眼，披云看九华。岩头金佛国，树杪谪仙家。彷佛闻笙鹤，青天落绛霞。
过济源和香山居士韵::耶律楚材::覃怀胜游地，济渎垂名久。忽见乐天吟，笑我输先手。丽词金玉振，老笔风雷走。乘兴试续貂，启我谈天口。平湖涌泉注，清凉莹无垢。凭槛瞰涟漪，风髯尘抖擞。龙孙十万竿，蓊翳浓阴厚。沁水济源东，天坛王屋右。秀色已可餐，何须杜康酒。步步总堪诗，佳篇如素有。赓酬淡相对，独有龙冈叟。亭上几徘徊，斜阳西入酉。晚年归意切，对此空沉首。何日遂初心，营居碧林后。
出洛阳城::程本立::挽车上天津，伊阙当我前。连峰左右起，奔走相后先。古来五岳内，嵩高极中天。仪形正四表，襟带流三川。河山固王室，岂直金城坚。汉业此中兴，周都见东迁。壮游快一览，遗迹悲千年。颓垣旧谁筑，野蔓凄朝烟。
颂证道歌·证道歌::释印肃::即是如来真实相，闹市卓牌标榜样。子湖狗子咬三关，未透玄机招业障。
和陶诗 示周续之祖企谢景夷三郎::李贤（原德）::知己不易遇，既遇情欢欣。同游复同调，超然物外人。周子既深造，祖谢亦相因。顾我蹇劣姿，敢期数子臻。所惜道丧久，赖有锱铢闻。仲尼有明训，佩服宁惮勤。愿与二三子，永结平生邻。庶几匡庐裔，彷佛洙泗滨。
元衍曹居士挽诗::虞俦::与物初无竞，安居不用名。平生惟下泽，月旦有南评。岁月惊飘忽，乡闾失老成。联翩先友记，百代许同声。
蒋叔行挽辞::王柏::万山蟠兮有宅一区，吁嗟吉士兮心古而色愉。平生激烈兮谈忠义之事，求师教子兮必有道之儒。流德谊兮鼎鼎，浸策足兮功名之途。引壶觞兮自适，玩日月之双车。有淑兮尔配，丝枲兮劬劬。指期颐兮二竖立病，既偕老兮亦相继而长徂。望双旌兮有恸，酹一束兮生刍。
赋九月梅花::梁克家::老菊残梧九月霜，谁将先暖入东堂。不因造物於人厚，肯放南枝特地香。九鼎燮调端有待，百花羞涩敢言芳。看来水玉浑相映，好取龙吟播乐章。
第一百九十四::文天祥::黎民困逆节，残孽驻艰虞。孰云网恢恢，自及枭獍徒。
鹊踏枝 上曲阳春日::陈世祥::依旧春来生绿草。风雪无端，偏阻行人道。归梦不成频又觉。可怜只是欢娱少。也似江南山色好。曾见花开，一样蜂儿闹。闲着莫教楼上眺，乡心早比愁先到。
李得全家赏蔷薇::胡粹中::不喜寻花柳，生憎泥酒杯。因君以文会，老我亦能来。未数金钱菊，休誇蜡瓣梅。东山不到久，几度为谁开。
大龙湫::朱希晦::入眼千峰翠作堆，喜寻龙雁窟中来。半崖有日飞晴雪，一壑无云吼怒雷。驻锡已知尊者意，挥毫空想谪仙才。忘归亭下忘归客，手弄潺湲坐碧苔。
次韵渊明饮酒诗 其十五::张耒::岁晏霰雪集，客庭号北风。老人不复出，兀睡小斋中。忽然身且老，惜此岁时穷。一弛不再张，吾身如挂弓。
习閒::范成大::习閒成懒懒成痴，六用都藏缩似龟。雪已许多犹不饮，梅今如此尚无诗。閒看猫暖眠毡褥，静听猧寒叫竹篱。寂寞无人同此意，时时惟有睡魔知。
有怀王太守子启时为崇庆府往时子启自广西赴京与予相见未几予赴官北平尝约叙别以病阻未至::刘崧::二十年来南浦客，八千里外锦城仙。水边送别秋风早，马上怀人夜月圆。载酒渡江怜往日，听猿出峡定何年。只今飘泊桑乾曲，西望酣歌一惘然。
陶社成立词::祝廷华::人生难得惟岁月，过去韶华已陈迹。小园地占城南隅，天与吾曹占丽泽。客秋共醉菊花杯，东篱错认渊明宅。酣歌狂笑乐陶陶，社名遂假陶为额。吾江名阀推峨眉，叔重文章亦宗伯。东山品格尚清高，芙蓉江上今元白。主盟况有贤令尹，载道欢歌遍苍赤。能文能武公瑾才，师干更早扬鹰翮。馀子矫矫锐莫当，奋勇都能连夺席。或则健笔九鼎扛，石破天惊具魄力。或则著述富等身，枣梨寿世珍刊刻。少壮咸具芳兰姿，耆年尤显苍松格。鲰生小隐长江滨，惭愧荒芜鲜实获。折简四出邀名流，鸿骞凤翥集宾客。吾生行乐当及时，弹指光阴不过百。填胸块垒不能平，除却诗酒难消释。此间况近古漫园，昔贤觞咏无虚夕。竹林古墓芜一隅，历劫浮屠耸千尺。吾侪凭吊恣流连，表章古迹谁之责。濡毫漫赋开场篇，无才莫笑难为役。
古松歌为泸江旷氏赋::刘崧::旷君屋前古松树，亭亭上出青天外。百年元气结云烟，十里行人望车盖。君家旧物惟此松，谁其植者渔樵翁。精神独立万文雪，枝叶犹含前古风。东家主人好种柳，去年郁郁今年朽。种花种柳事繁华，得似苍松屹孤秀。我愿旷氏之子孙，戒尔斩伐勤培滋。朝看松树砺气节，暮倚松树哦诗书。泷山青青永无期，还念前人初种时。
东湖草堂为刺史赵修甫赋::黎民表::谁从天外羡鸿冥，浪迹湖边一草亭。风月自邀携鹤舫，行藏惟检种鱼经。省知朱绂非长物，肯待青山更勒铭。邻并况怜徐孺子，不妨重有少微星。
诸葛武侯庙十首 其十::薛瑄::乾坤不复有斯人，间气奇才绝等伦。管乐规模难并驾，伊周事业可相亲。红旗几出褒斜道，绿野还耕渭水滨。时去千年犹庙食，英风凛凛汉忠臣。
题清源寺（即王右丞故宅）::耿湋::儒墨兼宗道，云泉隐旧庐。盂城今寂寞，辋水自纡馀。内学销多累，西林易故居。深房春竹老，细雨夜钟疏。陈迹留金地，遗文在石渠。不知登座客，谁得蔡邕书。
八景 其六 南源学稼::梁兰::务本莫如耕，生计何尝薄。能知稷氏书，不鄙樊须学。南源禾黍登，始信田家乐。
水沙浮屿::周钟瑄::云根不堕地，牢落东山头。天风与海水，争激怒生疣。断鳌足簸扬，支祈任沉浮。状若银河翻，回星漂斗牛。又若乘杯渡，一粒乱中流。山水有常性，动静安足求。呼龙与之语，掀髯嗔我尤。静极而动生，天地一浮沤。大笑挥龙去，浮沙云未收。
咏史诗。华亭::胡曾::陆机西没洛阳城，吴国春风草又青。惆怅月中千岁鹤，夜来犹为唳华亭。
元日立春感叹有作二首 其二::范成大::元日兼春日，閒身是老身。行年申直戊，交运丑支辛。岂敢綦安佚，聊希刮钝屯。童儿看书户，把笔已如神。
金华道中送郑邴文东归::张羽::柳絮飞飞共语离，尊前会面定何时。交情冷淡孤衷在，世味辛酸两鬓知。春水乱滩船下疾，晓风残月酒醒迟。湖边鸥鹭休相笑，破箧无钱只有诗。
皮肤科专家王学民教授挽词二首 其一::王引::肇造竭心力，登攀穷发肤。不虞消渴卧，直弃饮冰躯。学海精禽恨，家山化鹤呼。从今奁匣里，深贮泣鲛珠。
谢吴总兵赠白苧帏::王世贞::不须元帅武帐，敢学中郎绛帏。领取新秋白苧，睡醒瑶台露晞。
诉衷情::张抡::闲中一叶小渔舟。无线也无钩。□□□云深处，适性自遨游。波渺渺，兴悠悠。意休休。一船明月，一棹清风，换了封侯。
寻粹上人不值::蒋浩::溪馆落叶深，亭林人迹少。坐来清磬歌，虚窗郁幽抱。独语下间阶，夕阳淡秋草。
泛舟之屏山::邱晋成::马湖江水远黏天，一叶都凭百丈牵。苦被饥驱频橐笔，何能兴尽遽回船。游鳞吹浪绉山影，飞燕掠波投野烟。遥睇宝屏峰下路，春风绿遍草芊芊。
五十五岁生日有作 其一::屈大均::五十五秋前，无闻愧昔贤。将过称艾日，未及象蓍年。学易徒为尔，知非尚未然。杖家吾不敢，亲在即神仙。
郴江百咏 其九十 龟峰铺::阮阅::山似龟形古戍西，路人到此欲稽疑。刳肠钻灼犹难信，顽石何缘解有知。
莆田杂诗二十首 其一::刘弇::清樾陂陀外，春深四五家。丛祠下箫鼓，平楚暗桑麻。水国潜虬傲，天程去鸟赊。仙山仍在目，潇洒送生涯。
治平寺::钟仕杰::治平禅寺此重临，风景无殊昔与今。日映鲸波环宝地，洲联鹭渚曜珠林。古藤绕壁连僧舍，老树迎风起梵音。塔纪慈恩遗事在，胜游谁继杜陵吟。
牡丹四首::薛能::异色禀陶甄，常疑主者偏。众芳殊不类，一笑独奢妍。颗折羞含懒，丛虚隐陷圆。亚心堆胜被，美色艳于莲。品格如寒食，精光似少年。种堪收子子，价合易贤贤。迥秀应无妒，奇香称有仙。深阴宜映幕，富贵助开筵。蜀水争能染，巫山未可怜。数难忘次第，立困恋傍边。逐日愁风雨，和星祝夜天。且从留尽赏，离此便归田。万朵照初筵，狂游忆少年。晓光如曲水，颜色似西川。白向庚辛受，朱从造化研。众开成伴侣，相笑极神仙。见焰宁劳火，闻香不带烟。自高轻月桂，非偶贱池莲。影接雕盘动，丛遭恶草偏。招欢忧事阻，就卧觉情牵。四面宜绨锦，当头称管弦。泊来莺定忆，粉扰蝶何颠。苏息承朝露，滋荣仰霁天。压栏多尽好，敌国贵宜然。未落须迷醉，因兹任病缠。人谁知极物，空负感麟篇。去年零落暮春时，泪湿红笺怨别离。常恐便随巫峡散，何因重有武陵期。传情每向馨香得，不语还应彼此知。欲就栏边安枕席，夜深闲共说相思。牡丹愁为牡丹饥，自惜多情欲瘦羸。浓艳冷香初盖后，好风乾雨正开时。吟蜂遍坐无闲蕊，醉客曾偷有折枝。京国别来谁占玩，此花光景属吾诗。
谒金门 其二 题素箑美人::叶璧华::休相忆。难盼石榴消息。欲唤小名人不识。兰因何处觅。娇怯腰肢无力。印遍苍苔鞋迹。满径红芳春寂寂。柳丝摇暮碧。
筠州览景::钟芳::乘轩六月到筠州，蜀锦横江日夜流。烟火两涯夹城市，禾苗万顷翳田畴。时清已靖华林变，官正能分衮黼忧。老我服勤成底事，海天寥泬重回头。
杂咏下 驯鹿::洪适::呦呦忘野性，掉尾草中眠。寄语射生户，深山空岁年。
晚眺::孙元衡::他乡莫望远，独立况黄昏。落日镕天海，归舟刺岛亹。鷾鸸无缓剪，鱼虎不空翻。此际忘机者，心情孰与论！
和于氏诸子秋词 其十一::王彦泓::生成羞怯性难除，却笑导途便揽袪。别有关心人不觉，好风偏为指罗裾。
菊下书怀::区元晋::花前酌酒可无诗，花酒逢诗便不痴。两鬓肯嫌霜雪短，数联惟有岁寒知。情酣粉蝶探还舞，歌好幽禽去复窥。堪笑孱童疲抱瓮，秖凭时雨为浇之。
游岘山::吴铭道::前年渡汉水，已堕岘山泪。今年登峿台，独倚洼樽醉。复此吴兴游，忽动楚泽思。自从有此山，游饮谁不至。遐哉贤达流，望古仅一二。抱此山水衷，慷慨发长喟。嗜好既殊俗，悲伤匪无意。遥遥千载人，唾地到吾辈。岭云颇欲雪，野梅疏更细。渌水碧摇天，磐陀小可憩。当为十日谋，有酒身无事。
寄秘书直长夏祥凤::德祥::得见人间未见书，朝朝暮暮玉阶除。心如一寸芸香草，长与君王辟蠹鱼。
西江月·艳曲醉歌金缕::葛胜仲::艳曲醉歌金缕，朱门高耸铜环。中天楼观共跻攀。飞絮落花春晚。低映绿阴朱户，斜拖素练沧湾。银钩华榜五云间。奕奕蛟龙字绾。
赠曾医::魏了翁::太极分阴阳，物物具两仪。乾坤互南北，坎离迭东西。四时有见伏，昼夜有荡推。夫人迁於物，由之而不知。主淫一为沴，大命医所司。或当暑而裘，或御冬而絺。或学制而伤，或助苗而萎。其间号为儒，亦以身尝医。江西有曾君，解后荆江湄。暇日与之语，切磋及幽微。榜人趣行迈，欲别不忍离。乃书所素讲，为诗以赠之。
歌::张衡::惊雄逝兮孤雌翔。临归风兮思故乡。
友人宅听琴一首::黄省曾::当时自听龙子琴，鸾声鹤调思不禁。江风泠泠山雨霁，我来榴花然竹林。饮酒何嫌落红日，结交不论无黄金。酒酣拂拭七弦动，奏我凄清梁甫吟。
邓太守招饮卧龙冈::区大相::胜地敞华筵，崇冈想昔贤。卧龙犹故国，下凤是今年。三顾名空在，专城业旧传。忽闻歌召杜，五马莫留连。
徐有功::王十朋::狱兴罗织陷忠良，公亦几遭虎口伤。蹈死救人人免死，论功何止汉于张。
用韵示成父::赵蕃::林动风微扫，庭空月正方。不知昼已短，但觉夜初长。了了游乖旧，骎骎老至将。街头卖紫角，瓮里洒鹅黄。
梅实::杨公远::累累青子缀枝丫，一味含酸软齿牙。不独曹军资止渴，也曾调鼎佐商家。
铨曹署中四咏和云麓作·吴文定公手植双藤在大堂后即今藤花厅也::王玮庆::遗爱双藤古，名贤植右厢。阴凉嫌客热，花淡笑人忙。不受风尘染，偏沾雨露香。我才同散木，开谢几经霜。
行香子 其三::赵元::山拥垣墙，水满溪塘。几人家、篱落斜阳。又还夏也，一霎人忙。正稻分畦，蚕卸簇，麦登场。老子徜徉，閒日偏长，鬓鬔松、只管寻凉。绿阴何处，旋旋移床。有道边槐，门外柳，舍南桑。
用黄侍郎 其二::魏了翁::花开鄂鄂自相亲，枝叶根心一气春。认得个中真血脉，孝慈天分匪由人。
满江红·甲戌三月，与澄宇同游小姑山。冒雨而行，舟泊绝壁下::陈家庆::云鬓风鬟，看小姑、亭亭幽独。恰似十洲缥缈，蓬莱遥瞩。千尺飞来烟雨碧，一篙撑起春波绿。渐轻舟、泊向大江心，山浮玉。绝壁耸，孤峰矗。淮水右，江南曲。叹海门雄镇，瓣香长祝。却忆彭郎曾夺取，含情不语蛾眉蹙。正春风、三月我来游，浣尘俗。
己酉端阳前五日喜汝得侍者归自陵阳吉水因作四十字::释今无::添钵过双县，怀人逾半年。痴成卑佛力，穷更累官钱。雪影沉湖月，花春散岭烟。一经人世路，方信有先鞭。
夜闻萧伯和与子上弟读书::杨万里::少日耽书病得臞，何曾灯火稍相疏。如今老懒那能许，卧听邻斋夜读书。
玩月吟寄友人 其二::文彦博::薄宦羁尘事，劳生困夏畦。偶来游日观，更喜蹑云梯。便拟纫兰佩，相招隐竹溪。回看广津路，欲问转多迷。
答林行父::宋伯仁::男儿未肯著渔蓑，且把屠龙一剑磨。宣室岂容无贾谊，词林尚可著廉颇。壮怀每被愁怀恼，官况宁如旅况多。我欲便归归未得，江南孤负采菱歌。
早春十咏 其七::王畛::鲜鲜墙根草，春染千堆蓝。光凌青袍色，梦入新诗谭。□马思塞北，阳乌辞江南。欣然郁吾目，生意性所L。
重送王十::杜牧::分袂还应立马看，向来离思始知难。雁飞不见行尘灭，景下山遥极目寒。
失题::艾性夫::格磔声高午梦残，扊扅歌罢酒杯乾。漫天飞去杨花乱，着雨归来燕子寒。世味淡如和蜡嚼，春山好在带云看。近来习性浑成懒，抄尽陶诗独倚阑。
与孟能静饮联句复和三首::方回::仕宦可止不止酒，乃所愿学陶五柳。春夏秋冬皆有花，四时无日不重九。莫欺左持蟹螯手，莫笑涎流曲车口。醉能题壁又能歌，德行文章总无有。
竹鹰::苏葵::两翅纵横铁爪刚，为丛驱雀不知忙。平生击搏成何事，好近琅玕学凤皇。
西江月::费宏::舟中夜行，独坐无酒，抚卷作霜月高悬碧汉，画船自泛寒江。银镫独对夜何长，窗外浮光荡漾。可怪曲生疏阔，闲来冷落琼觞。思量无计助清狂，且与青编相向。
子陵钓鱼图为胡伯奇题::李昱::光武龙飞膺赤伏，台上功臣三十六。先生底事披羊裘，翛然独钓铜江曲。嘉谟启沃当龙潜，已令汉火回炎炎。三公之弃如敝屣，一丝引得贪夫廉。但知文叔同衾卧，不知客星侵帝座。先生之风千载那能忘，云山苍苍江水长。
庚子三月三日再效兰亭体::区大相::春芳时暮，景和气融。轻飙散霭，薄霞被峰。临川叹逝，出谷吟风。高揖巢许，远慕乔松。
沁园春 赠胡步曾::王易::试望南天。雾隔云迷，凄然故乡。念蓟门风紧，寒生缟袂，金台烟锁，尘满罗裳。诗酒风魔，琴书伴侣，客况三年聊共尝。京华梦，记春花秋月，往事苍凉。硗硗头玉非常，愧我乏新诗赠杜郎。任茫茫今古，劳劳天地，陈陈兴废，历历沧桑。江海翻澜，年华逝水，并作闲宵清话长。他年事，但狂歌载酒，杖策徜徉。
何山人欲为僧::周孚::来偿绮语债，各已鬓星星。宿债吾方困，迷涂子遽醒。真为镜空老，不负佛名经。一纸龙钟语，怜君独肯听。
和彭教谕论诗::陈杰::平生於二南，百过在芣莒。不知孰舞蹈，但觉乌可已。煌煌古人心，民与不死传。天和本发中，世味或食耳。全明凋靡后，未造放荡始。折杨纷皇荂，败素正堪紫。斯文吾衰久，安得力任鄙。天河傥可挽，举俗快一洗。不且尊杜黄，卿言尚予起。
秋虫::许南英::搔首孤灯鬓欲霜，忽闻四壁动清商。几多感喟思前事，如此凄清滞异乡！烽火万方犹战伐，衣冠一例叹炎凉！秋虫泣诉天无语，霜月西斜变淡黄。
送张升之四首::项安世::故人故人休相忆，君去江南我江北。江南江北天茫茫，相思各在天一方。天边有雁江有鱼，相思为寄尺素书。
怀王敬哉::宋琬::萧条岁月孰华予，行步徘徊靡所如。刀俎堪惊身是鹿，云宵还念食无鱼。但留东海栽桑地，敢作南山种豆书。闻道宣房薪未塞，欲从太史问《河渠》。
题念济寺晕上人院::卢纶::泉响竹潇潇，潜公居处遥。虚空闻偈夜，清净雨花朝。放鹤临山阁，降龙步石桥。世尘徒委积，劫火定焚烧。苔壁云难聚，风篁露易摇。浮生亦无著，况乃是芭蕉。
丛林三首 其二::卢青山::寂寂残秋涉，疲囊入梦沉。一城鸡月夜，三鼓露萤门。小树筛星动，长沟引屋行。凡门都扣罢，万里听江声。
道中即事八首 其七::洪刍::穿云高入双峰寺，投壁难追四祖禅。香积喜逢蒲塞馔，拂床聊寄吉祥眠。
涧底松－念寒俊也::白居易::有松百尺大十围，生在涧底寒且卑。涧深山险人路绝，老死不逢工度之。天子明堂欠梁木，此求彼有两不知。谁喻苍苍造物意，但与之材不与地。金张世禄原宪贫，牛衣寒贱貂蝉贵。貂蝉与牛衣，高下虽有殊。高者未必贤，下者未必愚。君不见沉沉海底生珊瑚，历历天上种白榆。
与高适薛据同登慈恩寺浮图::岑参::塔势如涌出，孤高耸天宫。登临出世界，磴道盘虚空。突兀压神州，峥嵘如鬼工。四角碍白日，七层摩苍穹。下窥指高鸟，俯听闻惊风。连山若波涛，奔凑似朝东。青槐夹驰道，宫馆何玲珑。秋色从西来，苍然满关中。五陵北原上，万古青濛濛。净理了可悟，胜因夙所宗。誓将挂冠去，觉道资无穷。
洛阳道五首 其一::陈叔宝::喧哗照邑里，遨游出洛京。霜枝嫩柳发，水堑薄苔生。停鞭回去影，驻轴敞前甍。台上经相识，城下屡逢迎。踟蹰还借问，只重未知名。
括酹江月::林正大::杏花春晚散馀芳、着处萦帘穿箔。唤起幽人明月夜，步月褰衣行乐。置酒花前，清香争发，雪挽长条落。山城薄酒，共君一笑同酌。且须眼底柔英，尊中清影，放待杯行数。莫遣洞箫声断处，月落杯空牢寞。只恐明朝，残红栖绿，卷地东风恶。更须来岁，花时携酒寻约。李贺高轩过：华裾织翠青如葱，金环压辔玲珑。马蹄隐耳声隆隆，入门下马气如虹。云是东京才子、文章钜公。二十八宿罗心胸，元精耿耿贯当中。殿前作赋声摩空，笔补造化天无功。庞眉书客感秋蓬，谁知死草生华风！我今垂翅附冥鸿，他日不羞蛇作龙。
焦岩::张问陶::大斧何年劈，山腰一径微。曲栏关命脉，片石逗危机。瘿俗霜髯丑，蛮江雪浪飞。堆盘汤饼热，旅食苦难肥。
字字双 万安江行，上十八滩::周岸登::水浅沙平弯复弯。刺篙捩舵滩复滩。蒲帆挂雨环复环。岭复晕深山复山。
减兰 其二 题《梦云楼词》::赵我佩::酒边弹剑。青粉旗亭红粉店。檀板新腔，十五盈盈唱谢娘。梦云千叠。纸帐罗浮飞倦蝶。玉照词人，淡到梅花韵绝尘。
北京吕舍人万乐子世宽明坤病目四十不肯娶遨游四方来访西樵将之藩府勉留住喷玉岩 其一::湛若水::昔贤恨不盲废早，不识一字也升天。牧犊不妻还姓吕，前身或者是回仙。
观击剑二首 其二::唐文治::距跃还当击柱呼，英雄屠狗总穷途。诸君故是万人敌，莫学轵深井里徒。
弄水亭::韦骧::清溪翠巘两相宜，雄构峥嵘压贵池。弄水得名应有谓，登山留咏想同时。角声北起秋云动，桥影西横晚照迟。佳趣古今看不尽，前人遗美后人思。
拈古十四首 其十三::释法薰::这老汉，手头短。灵隐即不然，见成公案，与汝三十棒。棒头有眼，龙蛇易辨。
应天长::项鸿祚::枕屏生绿山眉展，薄睡起来微带倦。鹃声唤，莺声怨，花落絮飞春不管。宿妆临镜懒，闲了粉奁香碗。道是愁深病惯，如何心绪乱。
东征从军行 其一::区大相::我本忠义士，授策靖东夷。军书昨夜下，启行有程期。入与家人别，去去从此辞。朝登蓟门道，夕济滦河湄。我行孟冬月，北风鸣且悲。溪谷多霜雪，道路常崄巇。后嘶万马群，前建十丈旗。悠悠越国都，遂至彼封圻。仗剑清海氛，时雨迎王师。反彼旧旄倪，睹我汉官仪。齐公问包茅，秦伯赋无衣。况我奉王命，定乱而持危。古来竹帛烈，岂属纨裤儿。
偈颂一百零九首 其四十四::释可湘::二月春将半，夭桃盛放花。灵云归去后，香艳落谁家。只如道直至如今更不疑，遇饭吃饭，遇茶吃茶。
赠永福黄国孙::刘克庄::尚记鸣琴锦水滨，华宗赞府偶同寅。涉哦松笔规随我，传种花词脍炙人。潘令鬓毛两堆雪，崔丞诗赋一微尘。览君姓氏询乡里，旧事关心感慨频。
别离情所钟十二章章四句送定叟弟之官严陵 其四::张栻::我昔临此州，民容拙使君。子行为多谢，慰彼无毫分。
句::单氏::帝王师不得，日月老应难。
哭匊田诗老::舒岳祥::寻源自永嘉，清响黜浮葩。一字不犯古，五言真到家。思幽多掩抑，情至重咨嗟。欲拟徵君诔，天寒日又斜。
小山歌::黄衷::八公山上桂花飞，八公山下羽人归。朝蒸紫霞暮明月，道是神翁住翠微。淮南警慧超汉室，疏入明光争皎日。果然才大志自高，竟薄诸侯慕仙术。神仙非有亦非无，不踏人间富贵途。淮王邪计炽如火，安得幽秘求玄珠。数千方士旧文学，大山小山胜如角。黄金变化谁得知，才说百年犹晦朔。三篇道诀付炎𪋖，桐柏流波咽旧朝。云中鸡犬弓刀血，仙骨未举凡骨销。
吴斗南别号西庄::吴琏::元亮归去来，欲与市尘绝。何当过行轩，推窗玩新月。
吊邓洵美::李昉::十年衣染帝乡尘，踪迹仍传活计贫。高掇桂枝曾遂志，假拖蓝绶至终身。侯门寂寞非知己，泽国悽惶似旅人。今已向公坟畔过，不胜怀抱暗酸辛。
题杂画 其七::郑文康::弱水蓬山几万重，仙宫未必胜秦宫。君王轻听齐人语，空驾楼船入海中。
舟中漫兴五首 其五::黄佐::河汉盈盈夜遽央，淡日欲出流云凉。捲帘默坐看流水，风送一番松桂香。
和钟西耘庶常德祥律门感怀诗::黄遵宪::鸾声阁道碾安车，元老相从话踦闾。未雨绸缪彻桑土，御冬旨蓄备桃诸。借筹幸辟同文馆，警鼓惊传奔命书。相戒鲂鱮休出入，吞声私泣过河鱼。
代上何枢密::许应龙::宋元宪公王沂公，妙龄擢第魁南宫。清华历遍升谏省，雍容二府亮天工。却敛经纶来望郡，一镇天雄一镇郓。政声洋溢彻宸聪，丹诏紫泥催入觐。庙堂端委秉钧衡，致君尧舜风俗醇。至今景佑皇佑治，振荡人耳如雷霆。巍巍勋绩谁能继，三叹真贤生不世。岂知今日元枢公，矫翼天衢更凌厉。礼闱得隽冠群英，旋登言路撄龙鳞。运筹帷幄参有密，翻私雨露泽全闽。生平出处总相契，左揆尚虚天有意。宣麻指日下彤廷，整顿乾坤迈前美。萱堂正富八十春，彩衣辉映衮衣新。二公荣贵虽同辙，如此盛事真无伦。先子姓名叨附骥，况复团司同殿记。遗簪堕履傥未捐，惠顾尚期逮孙子。鲰生鼓箧趋贤关，朔风急劲修涂艰。坱圠洪钧转一气，为借阳和先破寒。
答崔侍郎、钱舍人书问，因继以诗::白居易::旦暮两蔬食，日中一闲眠。便是了一日，如此已三年。心不择时适，足不拣地安。穷通与远近，一贯无两端。常见今之人，其心或不然。在劳则念息，处静已思喧。如是用身心，无乃自伤残。坐输忧恼便，安得形神全。吾有二道友，蔼蔼崔与钱。同飞青云路，独堕黄泥泉。岁暮物万变，故情何不迁。应为平生心，与我同一源。帝乡远于日，美人高在天。谁谓万里别，常若在目前。泥泉乐者鱼，云路游者鸾。勿言云泥异，同在逍遥间。因君问心地，书后偶成篇。慎勿说向人，人多笑此言。
饲鱼::弘历::琳池雨后波纹恬，锦鳞千头画水嚵。育物亦以示旌别，不杂败类鳢与鲇。饭馓饼䴹无不可，投之群至纷喁噞。长竿曲钩却无事，凭临兼可人情占。怯者少得而瞥逝，贪者屡嘬仍无厌。
漫述 其四::黄庚::楚江何忍沉清客，周粟安能活饿夫。慨想前修千古事，孤忠高义后来无。
东美亭::罗锦堂::白云青草西山路，细浪微风东海湖。出水莲花红一朵，哲人亭畔见真吾。
柳枝词二首 其二::纳兰性德::池上闲房碧树围，帘纹如縠上斜晖。生憎飞絮吹难定，一出红窗便不归。
病起::陆游::少年射虎南山下，恶马强弓看似无。老病即今那可说，出门十步要人扶。
蓦山溪 次黄山谷韵::吴湖帆::花朝浅约，俊侣成欢偶。天气乍阴晴，省逢迎、风娇雨秀。临岐悄悄，蓦道踏青游，浓意透。腰支瘦。别馆人相候。梅亭置酒，履迹刚前后。款语趁回车，索相思、双心红豆。追情逐爱，好事却匆匆，眉尖柳。魂消否。留恋频低首。
證道歌 其四十四::释印肃::达者同游涅槃路，个个无衫并没裤。一灯相续百千灯，传灯录上名无数。
秋夜呈伯华::佘翔::独坐高楼夜，萧然旅思生。井桐秋一叶，城柝月三更。剑合雌雄气，诗传鲍谢名。山中丛桂在，无日不含情。
自邓州幕府暂归秋林::元好问::升斗微官不疗饥，中林春雨蕨芽肥。归来应被青山笑，可惜缁尘染素衣。
送公子赵去疾二首 其一::李孝光::绵绵万里道，利涉有方舟。城郭通吴会，江源起益州。图经闻白帝，祠祭遇黄牛。他日浣花老，犹能作胜游。
次韵张琬::苏轼::新落霜馀两岸隆，尘埃举袂识西风。临淮自古多名士，樽酒相从乐寓公。半日偷闲歌啸里，百年暗尽往来中。知君不向穷愁老，尚有清诗气吐虹。
又池阳咏雪次东坡诗韵二首 其二::李寄::寒林白尽晚归鸦，路有饥寒尚役车。可惜细非荞麦面，更怜朵似木棉花。有秋定自占来岁，公道何曾隔一家。檐下穷黎思曝背，愿为千丈拨云叉。
水龙吟 赋春雪::王恽::空齐寂寞春寒，坐来庭竹风声悄。天低云暖，冰花谁翦，须臾云扰好是东君，与时呈瑞，春迥枯槁。快黄尘厌尽，千林膏沐，休更问，青山老。我爱春来起早。恍芸窗、光摇琼岛。玉华城郭，炊烟巷陌，酒旗风＊。高兴悠然，沽垆思与，文园倾倒。为使君预报，春城灯火，比年时好。
赠江西吴定夫::刘宰::定夫江海士，瘦骨如臞仙。翩然及吾门，不假左右先。我方厌尘埃，一笑喜相延。肩县两破囊，既见始解缠。我欲具杯酒，割鸡烹小鲜。自言乃长斋，不受世荤膻。少休入西山，幽寻遍崖颠。山空四无人，白眼问青天。洞口得老翁，守死易一编。高谈慰寂寞，其然岂其然。去去不忍别，解衣示勤拳。及归已弥旬，为我少留连。道逢一病媪，背偻两足挛。津头见羁旅，数口依败船。料理穷晨昏，奔走环市廛。足挛不良行，结庐倚墙垣。船败不可航，卖舟捐万钱。为虑极靡密，要使终安全。诘旦拟东还，既夕重周旋。嗟子尘外客，而结区中缘。吾衰不能尔，愧汗与涕涟。或疑破囊中，探用若流泉。子岂费长房，一壶挂檐前。或疑瞿晕老，济世法无边。勤君为此来，昏顽警沈绵。君师鲁东家，二说当舍旃。理一而分殊，先儒有遗言。君归更商略，书来慰残年。
倒挂::高启::绿衣小凤啼愁罢，瘦影翻悬桂枝下。芙蓉帐里篆消时，解敛余香散中夜。钟鼓迢迢锁禁门，宵衣未得奉明恩。五更香冷罗浮月，想忆梅花应断魂。
和王岩起惠二诗 其二::张守::胜流还入幕，贤否数嘉宾。婉画无遗虑，佳言更可人。中郎才简亮，开府句清新。渌水称佳丽，于今不足云。
采石题太白祠 其二::屈大均::英雄有命在文章，岂惜飘零蜀道长。谈笑不须同太傅，功名自可与汾阳。青莲一去无仙客，金粟重来只醉乡。白玉盘中双照影，输君华发似秋霜。
夜宴归寄谢友人::杨旦::宾主相忘礼数宽，沈沈清夜漏初残。纱窗风细银屏冷，锦瑟声微玉指寒。囊底无金堪买笑，樽中多酒且追欢。归来剩有怀人句，倚遍西楼十二栏。
初秋 其二::德日::凉夜西风枕簟清，钟声送月傍柴荆。寒蛩也识秋光到，砌下窗前处处鸣。
题商山四皓::陈颢::嬴秦虐燄不可触，衣冠往往逃空谷。皤然须发四老翁，高卧商颜谢尘俗。炎精奋起天地宽，蒲轮就聘来长安。虽云误落子房计，终为高鸿成羽翰。羽翰既成大事毕，还踏山中旧行迹。松阴满地生微凉，一局枯棋消永日。局终人去今昔非，云山寂寂空猿啼。临风展画三叹息，一曲共谁歌紫芝。
清平乐·红笺小字::晏殊::红笺小字。说尽平生意。鸿雁在云鱼在水。惆怅此情难寄。斜阳独倚西楼。遥山恰对帘钩。人面不知何处，绿波依旧东流。
戏柬禹臣::王先谦::军中不眠宜作候，当食那辨几觞豆。怪君文潜肉山肥，苦学子美饭颗瘦。即今黄州电扫平，放笔试草洗兵行。丈夫能事上下马，叱咤会有风云生。
听琴::赵汝燧::午睡谁扣门，隔篱唤童子。童子走来报，一二琴道士。摘茗烹沙铫，推窗拂石几。高山流水音，屡弹不肯止。我心本虚淡，无用宫商洗。渊明未尝弦，妙趣岂假此。道士颇不乐，拂衣抱琴起。
残腊四首录二 其二::佟绍弼::阅世辜初愿，为家尚故乡。悠闲知苦味，忍死可佯狂。滴泪人频怪，诗怀时自伤。如何用幽意，引梦到羲皇。
戏作最洁诗口号 其二::胡直::何物称最洁，予怜冈上雪。如盐非火燔，比玉无蝇涅。无令樵父行，踏破山前白。
古艳词 其二::伍瑞隆::窈窕银塘花树深，新开绣阁倚层阴。美人笑指东窗下，叶落花开夜夜心。
存没口号十六首 其九 张佥宪肖甫::王世贞::蜀中男子张君嗣，曾共燕山作酒徒。今日独吟江水畔，可能相为一愁无。
晓过玉蝀桥 其一::张廷璐::沙路初乾宿雨晴，软红不动气尤清。水风吹绿双桥接，疏柳阴中款段行。
定风波 佛会::李雯::贝页宣声动法筵，月华灯影照婵娟。半是伤春眉黛敛。无限，泪珠常近粉痕边。七宝幡成红绶带，人在温柔、乡畔白云天。总是玉人看不了。烦恼，楞伽无语静炉烟。
子弟新军屯德州候车驾::王直::平原十里候鸾旌，绕郭新屯十万兵。惯着短衣来小市，常乘骄马过孤城。营前剑舞春风暖，帐下酣歌夜月明。自是太平无战斗，少年何处可横行。
乱后初归里中 其三::陈肇兴::沧桑回首总伤情，旧日楼台一望平。僮仆不知陵谷变，向人犹问定军城。
蛤蜊::孔武仲::去年曾赋蛤蜊篇，旅馆霜高月正圆。旧舍朋从今好在，新时节物故依然。栖身未厌泥沙稳，爽口还充鼎俎鲜。适意四方无不可，若思鲈脍未应贤。
八声甘州::吴灏::总流光容易上秋心，雨丝散霏微。倩西风飘桂，梧桐谢了，凉透单衣。那管红衰翠减，却道好题诗。可惜荷花少，留得秋葵。梦去何堪重记，便寻常世事，浑不应悲。叹中年閒过，依样送斜晖。立风前、乍明暝霭，看乱红、片片下江湄。谁管我、倚栏沈醉，退却春思。
再书::李新::北风过河霜雾深，冻入毛骨殊侵寻。行人已苦长安道，俗眼徒惭季子金。风月秦楼愁处别，莺花蜀国病中吟。莫嗤今日西归计，直为重安亲老心。
陈驾部锡卿来自钱塘舟次临清适有汀州之命贻书见怀用答 其四::谢榛::春酒不同醉，春花空复开。美人临卫水，客子滞燕台。近得铜章报，翻令锦缆回。天知有黄霸，早遣渡江来。
修武骞林观::李俊民::□□带雨阻登临，往事看碑或可寻。不是青牛洞中□，人閒何处有鶱林。
次韵谢绰中游报国寺诗::朱松::掩关味诗书，青简亦已槁。相携出东城，及此风日好。僧檐覆溪渌，共取一尊倒。眷此松桂阴，不接车马道。慇勤玩流光，齿发行且老。诸公奠九鼎，帝室欣再造。优游容我辈，放浪事幽讨。念君东山姿，文字富天藻。风期在经纶，弹冠苦不早。宁知如子云，白首太玄草。
东埧铺见桂花因忆故园双桂::程本立::故园双桂树初成，将比吾家两弟兄。封植敢忘先子志，急难谁念此时情。山浓山淡皆秋色，人笑人歌共月明。独把一枝思骨肉，天香三嗅泪纵横。
西塞::朱广川::岧峣势接建昌城，江表兴亡此战争。当日南徐通北伐，他年西晋罢东征。白衣感叹功何在，青盖谣言兆已成。会猎不联唇齿助，无缘归命俟乌程。
覆落后呈同年::杨知至::由来梁雁与冥鸿，不合翩翩向碧空。寒谷谩劳邹氏律，长天独遇宋都风。此时泣玉情虽异，他日衔环事亦同。二月春光正摇荡，无因得醉杏园中。
谢尹绿坡见访::王镃::棕鞋闲踏软红尘，道眠青山认得真。不是江湖相识者，谁来泉石访幽人。夜寒草屋三更雨，心事梨花一片春。莫笑家风太枯淡，地垆温酒话逃秦。
和史魏公秋日::释宝昙::山净晚馀碧，花深秋更红。向来歌舞地，道德元冲融。委身如蒹葭，不乱鱼鸟丛。客至无少长，可人斯与同。披衣坐良夜，一啸闻刚风。何似饷佗国，频伽满盛空。剧谈有类是，吾道何由穷。此意诚未解，却须呼二公。
汪宪副别号诚斋::吴琏::四方云拥鲁衣冠，几见訚訚露肺肝。飞岭白云双眼碧，向阳朱藿一心丹。子求民欲常多中，铁作肝肠百莫干。动物格天谁可共，开云驯鳄古唐韩。
杂诗五首 其三::曾巩::韩公缀文辞，笔力乃天授。并驱六经中，独立千载后。谓为学可及，不觉惊缩手。如天有日月，厥耀无与偶。当之万象莹，所照百怪走。此其自然光，万物安得有？其人虽已殁，其气著星斗。穷天破大惑，更觉功业久。其馀施诸小，未负风义厚。当身止自善，所遇时则不。致官九列齐，此理嗟亦苟。去就惟用舍，士固无常守。孔孟非其称，斗禄应未取。惜哉天下才，甘受外物诱。
读唐妫川刘太守遗爱碣::乃贤::秣马怀来县，摩挲古碣阴。龟趺苔色暗，篆画雨痕深。治迹推天宝，家声纪卯金。最怜名漫漶，独立久沈吟。
怀古四首为知己魏倅元长赋兼呈王永叔宗承载::刘过::高高黄金台，燕赵争趋风。后来得荆卿，恩礼尽鞠躬。丈夫易感激，况在穷厄中。缟衣登素车，函谷照已空。吕政当野死，燕丹无奇功。侠骨化为铁，血变海水红。英愤气不磨，今为亘天虹。
立春日::王冕::葭吹六管动飞灰，便觉春从地底回。草木一时生意动，关河万里冻云开。宁须生菜传纤手，且引春风入瓦杯。天北天南问音信，故人何处寄寒梅？
秋柳::弘一::甚西风吹绿隋隄衰柳，江山依旧。只风景依稀凄闵时候。零星旧梦半沉浮，说阅尽兴亡，遮难回首。昔日珠帘锦幙，有淡烟一缕，纤月盈钩。剩水残山故国秋。知否？眼底离麦秀。说甚无情，情丝踠到心头。杜鹃啼血哭神州，海棠有泪伤秋瘦。深愁浅愁难消受，谁家庭院笙歌又。
暮春东郊晚眺::黎宗练::云气空濛落照迟，鸣鸠谷谷雨如丝。重来被酒东门路，又是风花扑面时。溪山曲曲掩云岩，溪水粼粼落照衔。好是湘江船未泊，绿杨影里见风帆。
偶题二首 其二::边元鼎::短发临风懒不冠，洼尊尘坌寂无欢。离骚夕赋醒尤独，孤愤空书说转难。晚节惯成林壑僻，幽居深入水云寒。苍崖瘦柏无穷思，鹄立溪头尽日看。
持节东鲁为周希源冬官赋::罗钦顺::展亲共喜天书下，持节遥看水部东。麟角新声谐律吕，马头晴色见龟蒙。心驰阙里春风动，宴锡灵光礼数隆。周度想应河患急，早摅筹策赞司空。
家训::胡铨::悲哉为儒者，力学不知疲。观书眼欲暗，秉笔手生胝。无衣儿号寒，绝粮妻啼饥。文思苦冥搜，形容长苦羸。俯仰多迆邅，屡受胯下欺。十举方一第，双鬓已如丝。丈夫老且病，焉用富贵为。可怜少壮日，适在贫贱时。沉沉朱门宅，中有乳臭儿。状貌如妇人，光莹膏梁肌。襁褓袭世爵，门承勋戚资。前庭列嬖仆，出入相追随。千金办月廪，万钱供赏支。后堂拥姝姬，早夜同笑嬉。错落开珠翠，艳辉沃膏脂。妆饰及鹰犬，绘采至蔷薇。青春付杯酒，白日消枰棋。守俸还酒债，堆金选娥眉。朝众博徒饮，暮赴娼楼期。逢人说门阀，乐性惟珍奇。弦歌恣娱燕，缯绮饰容仪。田园日朘削，户门日倾隳。声色游戏外，无余亦无知。帝王是何物，孔孟果为谁。咄哉骄矜子，於世奚所裨。不思厥祖父，亦曾寒士悲。辛苦擢官仕，锱铢积家基。期汝长富贵，岂意遽相衰。儒生反坚耐，贵游多流离。兴亡等一瞬，焉须嗟而悲。吾宗二百年，相承惟礼诗。吾早仕天京，声闻已四驰。枢庭皂囊封，琅玕肝胆披。但知尊天土，焉能臣戎夷。新州席未暖，珠崖早穷羁。辄作贾生哭，谩兴梁士噫。仗节拟苏武，赓骚师楚累。龙飞睹大人，忽诏衡阳移。帝曰尔胡铨，无事久栖迟。生还天所相，直谅时所推。更当勉初志，用为朕倚毗。一月便十迁，取官如摘髭。记言立螭坳，讲幄坐龙帷。草麻赐莲炬，陟爵衔金卮。巡边辄开府，御笔亲标旗。精兵三十万，指顾劳呵麾。闻名已宵遁，奏功靖方陲。归来笳鼓竞，虎拜登龙墀。诏加端明职，赐第江之湄。自喜可佚老，主上复勤思。专礼逮白屋，悲非吾之宜。四子还上殿，拥笏腰带垂。父子拜前后，兄弟融愉怡。诚由积善致，玉音重奖咨。资殿尊职隆，授官非由私。吾位等公相，吾年将期颐。立身忠孝门，传家清白规。但愿后世贤，努力勤撑持。把琖吸明月，披襟招凉颸。醉墨虽欹斜，是为子孙贻。
客箫台书怀::朱希晦::有客寻幽蹈紫霞，杖藜入竹访仙家。相逢不道春光老，门外溪风落栋花。
归途二首 其二::聂绀弩::雪拥云封山海关，宵来夜去不教看。文章信口雌黄易，思想锥心坦白难。一夕尊前婪尾酒，千年局外烂柯山。偶抛诗句凌风舞，夜半车窗旅梦寒。
绝句三章 其一::伯昏子::鸾镜前过见发眉，星星已是染霜衰。镜中之我何真实，镜外之人却是谁。
菩萨蛮（用周美成韵）::卢炳::而今怕听相思曲。多情蹙损眉峰绿。惜别上扁舟。望穷江际楼。蛮笺封了发。为忆人如雪。离恨写教看。休令盟约寒。
和人二首::张耒::曈昽晓日漏春光，栏下萱丛尚卧霜。认得君家门上雪，易知何事却难忘。
翁学士::姚鼐::宋贤遗故迹，乃在岭南山。海上流云气，冥濛石壁閒。披榛逢节使，摹石载舟还。远兴高斋对，犹令客动颜。
阻风南康何郡丞招游庐山白鹿洞::李孙宸::丹梯万仞上虚无，几度经行入望孤。祇为风波淹画舫，翻便杖屦到蓬壶。云边欲采三珠树，涧底时逢九节蒲。不是使君心似水，可能踪迹混江湖。
庚子七月二十五日出塞偶作::张鹏翮::白花绿叶未经寒，风动微香零露团。点缀清秋新气象，天然一幅画图看。
承天候驾四首 其一::皇甫汸::东幸方过沛，南巡乃至衡。翠华临楚地，黄屋驻樊城。云以朝歌白，河因夜渡清。宁知天子贵，别有故乡情。
题钱舜举花卉卷即用其韵 其二 牡丹::弘历::艳酣每值好春残，行雨流风莫妒欢。破颊鼠姑常笑日，始知艺苑有还丹。
和渊明拟古九首 其八::赵秉文::张衡咏思玄，屈平赋远游。高情薄云天，意气隘九州。朝攀扶桑枝，夕饮溺水流。翻然不忍去，无女哀高丘。严霜下百草，岁律聿其周。萧兰共憔悴，已矣吾何求。
嵩巫亭::富弼::平地烟霄此半分，绣楣丹槛照清汾。风帘暮卷秋空碧，剩见西山数岭云。
巨野::陈师道::余力唐虞後，沉人海岱西。不应容桀黠，宁复有青齐。灯火鱼成市，帆樯藕带泥。十年尘雾底，瞥眼怪凫鷖。
戚将军赠宝剑歌 其七::王世贞::都督吴钩月并悬，中丞长铗字龙泉。相逢莫道延津事，且诵庄生第几篇。
湘西事变纪实四首选二 其二::薛青萍::险巘余生亦慨哉，也堪寻味也堪哀。煞人风景流离苦，十八年来第一回。
田家::司马光::未塞豪人夺，何言公赋收。皇心虽恻隐，蓬户或焦愁。为吏空多禄，无人能此忧。知君坐公府，佗日富民侯。
题册中四画送方比部之金陵 其二 金陵烟月::欧必元::虎踞龙蹯旧帝城，白云仙吏佐持平。庭閒不少歌风什，宁美张衡赋两京。
次韵陈列之感春二首 其二::李光::堤柳垂垂拂路尘，长条祇解绊归人。营巢燕子穿帘急，带雨花枝照眼新。一壑风烟如可擅，满床书帙未全贫。狂吟痛饮须公等，枯木庵前草自春。
广武行::汤珍::噫嘻广平古战场，据敖仓而倚荥阳。负山阻塞扼险要，楚汉相持壁垒当。是时龙虎方交斗，结阵连军昏白昼。重瞳取霸实暴兴，丰沛真人乃天授。平沙落雁下高城，戍草屯云夕照明。蚀泥断镞犹封血，夷灶馀基尚有茔。山川好在殊今昔，往事销磨但陈迹。鸿沟即使遂中分，儿戏舆图轻一掷。慷慨何人阮嗣宗，醉眸傲睨乾坤中。览古黄河气填臆，长啸茫茫徐泗空。凭高指画争衡地，怅惜英雄生不世。彼竖子者岂数名，鼠窃翻能盗神器。神器虽可盗，天意宁可欺，太阿不久柄倒持。弱人孤寡还自敝，覆辙循环空尔为。
甲午岁暮感事诗::张洵佳::频年变乱肇萌芽，箕子馀风未足誇。难以小邦支大敌，况兼封豕助长蛇。羝羊触处藩先破，鹬蚌持时网要加。任尔贪天为己力，得来还许送人家。
山中乐二首::邓渼::隐几虚堂樾荫移，家人喜愠不令窥。寻常甘脆支旬日，单复衣裳逐四时。比舍读书儿窃听，中园载酒妇常随。人生行乐空何待，五十头颅足可知。¤
石头田::方回::昼欲求一淘，有灶无灶烟。夜欲求一榻，有屋无屋椽。历历数百里，无人居道边。问言何至此，我亦为恍然。江西走荆蜀，行行三十年。铃卒递羽檄，贩夫骈担肩。观国上秀士，奉使骤达官。车马或相遇，往往皆衣冠。后陇竹未断，前坡花已妍。入肆欲美酒，既醉不问钱。是时鬓如漆，浩歌无忧端。岂谓再至此，满颐霜雪攒。寻觅旧题壁，脱落迷榛菅。乾淳老前辈，间有数字完。昔时所见人，往往沉重泉。翕张孰移斡，隆替更变迁。云暧淡竹岭，雨昏石头田。我仆既已惰，我马复不前。慷慨一以思，古有行路难。难更莫如今，怀古空永叹。
冬斋遣兴四首 其二::林大钦::绝迹幽栖境，南涯水气中。松萝蟠日月，花鸟杂春冬。道为今名隐，情应古者同。蒿蓬何必问，于此拟仙踪。
访琳老闻邮赴供::毛滂::宾头应供未还家，聊借僧窗自点茶。此意不须相见说，已知秋色付蘋花。
封龙十咏 其八 李相读书龛::安熙::嵓壑有奇胜，缥缈馀风烟。石室谁所留，尚倚苍崖巅。慨想龛中人，于今几何年。遗迹虽未泯，山深月空悬。伊予陋庸姿，复苦尘务牵。此道难坐进，低头愧前贤。尚幸忝私淑，静修有薪传。终当谢浮世，于兹订遗编。
读颍公清风集 其四::司马光::一言华衮足为荣，况托文编久愈明。邹湛不逢羊叔子，世间何处复知名。
忆王孙 绝笔::周紫芝::梅子生时春渐老。红满地、落花谁扫。旧年池馆不归来，又绿尽、今年草。思量千里乡关道。山共水、几时得到。杜鹃只解怨残春，也不管、人烦恼。
和陆振之见寄韵::陆文圭::日长不废读书功，我与宗人老颇同。病起自羞黄面老，兴来人笑白头翁。剖瓜未信能祈巧，结柳终须学送穷。樽酒论文定何日，碧云暮全忆江东。
送吴秀才赴举::林逋::一战词场定策勋，麻衣西笑仕纷纷。风神已负青云气，艺业兼携白地文。辇下春华期纵辔，野中林色惜离群。明年新榜看看见，第甲嘉名且认君。
文学莫志完见邀裁谢::张子翼::雨蒸时序入新秋，美尽东南箭并投。清世谁怜陶处士，宦情曾是晋风流。绿蓑正稳玄真子，绛帐先推古建州。珍重庙廊须远略，勋阶兼为故人酬。
溪上吟::汪石青::雨脚飞丝夕照芗，山痕宛宛眉棱长。招来紫衿归画梁，溪头无数幽兰芳。幽兰吹泽波声小，白芷青蘋几回老。龙骨巉巉日寂寥，水流不接蓬瀛岛。中洲北渚渺予心，雨雨风风直至今。薄凉摇曳溪上吟，海门东望白云深。
宫词四首::吴百生::中使质明催，珠宫宝扇回。髻云双凤拥，歌雪百花堆。竞立徼殊宠，群趋独魁。寿阳春夜额，帖尽一庭梅。
尹先生入阁有诗次韵 其一::程敏政::云鹏遥转自天池，铃索铮然夜已知。相业待谁参燮理，圣心从昔警艰危。三江丰采无双士，两汉丝纶绝妙词。坐致太平真易得，可容桃李借春熙。
寿虞丞相 其六::员兴宗::三边骑火照桃林，髀骨浑惊岁月深。衮绣东征非有意，衣冠南渡不甘心。人皆稳步金悬印，公为捐躯雪满簪。将相勋名千古事，试将全传细推寻。
王承德四时花鸟图 其二::王佐（汝学）::汉武初开西北堧，石榴分种至中原。幽禽亦有兴亡恨，相对枝头寂不喧。
雨中游西山诗五首以催诗走群龙为韵 其三::黄浚::香山蟾蜍峰，云絮羃其首。经过摐铎地，远听众瀑吼。楼台出万柏，石气绕之走。中有万玉妃，婉娈美相守。所居题雨香，飞将作干掫。侵晨不当关，一笑实汝厚。剧怜摩崖刻，新藓亦荒黝。
二月二日余至南冈乾鹊遂定巢小杉佃者云渠自壬申读书巢后比今复来因纪此诗::符锡::春风携步上南冈，剌眼杉松隔岁长。暂止鹊疑怜旧主，重移巢故傍西堂。喧啁屋瓦千渠事，狼籍书堆为底忙。可是山栖犹未稳，曾沾雨露向朝阳。
董岐卿侍读参莫经略军事经略卒于军独获免归朝诗以慰之::李天馥::谁使参军度井陉，无端左省罢谈经。下帷未及成繁露，入蜀偏惊落大星。鸟鼠烽高秋岭绿，鱼凫战苦野磷青。孟王僣党多降表，回首连云悔建瓴。
如梦令·岁暮天寒时节::许有壬::岁暮天寒时节。满意相看冰雪。不遣野人归，谁慰此君清绝。清绝。清绝。添上一方明月。
江上醉归::王翰::江边日日醉，应被野鸥猜。潦倒依芳草，猖狂藉绿苔。杜陵非嗜酒，彭泽岂耽杯。近是飘零客，愁怀强自开。
杜工部有同谷七歌其辞高古难及而音节悲壮可::王炎::有妇有妇嫔吾孙，仅能朞月问晨昏。吉凶自古不可定，所以贺吊更在门。人言贫家女难嫁，岂料既嫁俄不存。呜呼七歌意不尽，频年多难天难问。
元日寓意::史谨::试捲湘帘雪已晴，北风犹作怒涛声。池冰映日铺云母，檐溜乘寒结水精。归老已无霄汉志，择交因见死生情。扶筇起傍梅花立，数萼含香尚未倾。
公论::刘克庄::公论无过月旦评，吾衰安敢主乡盟。触蛮力劝休争战，猿鹤相安不怨惊。髧彼两髦呼作友，长吾一日敬为兄。前身定是徐无辈，延寿溪头了一生。
初夏野兴::陆游::披衣清晓倚阑干，龟屋裁成二寸冠。盆桧雨余抽嫩绿，研池风过起微澜。爱书自笑心常在，去死悬知日尚宽。回视前修似无媿，不教一字入长安。
梅花集句 其九十八::李龏::雪里消磨一半春，乍晴芳草竞怀新。青天无云月如烛，仰看横枝自写真。
受宜居::弘历::小斋十笏足周旋，虚受惟宜万景全。仁者见仁知者知，羲经象此注真诠。
侵晓书怀四绝句::刘学箕::幽蟲声唧唧，感此秋夜长。起坐弹鸣琴，兰釭炫馀光。
游仙诗五首 其五::欧必元::晦明有代谢，盈缺相始终。睹物嗟往事，悲来感无穷。巢居不可寒，海处难为风。饵颜无异术，安得长如童。白日倏西迈，兹意成悾惚。神驰阆风苑，兴在神山中。玄鹤一以驭，青禽来相从。云霄下缝节，命我驾六龙。一朝辞世氛，直到蓬莱宫。
病后戏为孟郊体呈李员外::林大春::病骨瘦如鹤，翛然凌素秋。不解为君舞，羞自向人愁。世事堪绝粒，孤怀空泪流。岂无天外音，欲上陆无辀。岂无海外翮，欲渡河无舟。寥落飞翻志，栖迟鹓鹭俦。鹰鹯去已久，乌雀徒啾啾。嗟彼随阳雁，各有稻粱谋。故人大鹏姿，可与八表游。安得垂云翼，携我上丹丘。
三奠子离南阳後作::元好问::怅韶华流转，无计留连。行乐地，一凄然。笙歌寒食後，桃李恶风前。连环玉，回文锦，两缠绵。芳尘未远，幽意谁传。千古恨，再生缘。闲衾香易冷，孤枕梦难圆。西窗雨，南楼月，夜如年。
奉和圣制从蓬莱向兴庆阁道中留春望之作::陈䞇::跸道尘清入望赊，秦川下绕汉宫斜。霓旌晓拂江堤柳，雉扇晴迷苑树花。处处笙歌随御辇，重重台观即仙家。职居献纳惭无补，也得从容扈翠华。
山居四首 其二::张扩::温风习习送蚕老，晓日曈曈催麦黄。新笋已添千个竹，绿萌初遍数畦秧。
无寐::吴未淳::夜眠不成寐，诗思涌如潮。三句钟声尽，满庭明月高。
太常引 送王嘉父::王恽::去年鞍马客南＊。柰告别，苦＊＊。今岁又相逢。喜客舍、清尊＊同。仲宣楼上，杜陵幕下，着处话途穷。好去汉元龙。道休着、青春负公。
长相思::姚鹓雏::别时愁。会时愁。离合一生霜鬓秋。骨灰情始休。恨无由。思无由。浅醉初逢一味羞。背人红泪流。
西归七首次韵和泗州十五叔父四::晁补之::浮云如游尘，倏忽蔽白日，登高念摇落，岁暮一何疾，东陵种瓜事，富贵宁可必，人生无南北，行乐时易失，
龙门八咏。水东渡::刘长卿::山叶傍崖赤，千峰秋色多。夜泉发清响，寒渚生微波。稍见沙上月，归人争渡河。
临江仙 黎江万梅方吐，而予来沙，风雪十日::许有壬::十日恶风三尺雪，繁霜又满人间。梅花谁与问平安。玉肌清似削，争柰许多寒。梦绕琅璃江上路，竹篱茅舍青山。莫教芳酒滞归鞍。黄昏无限月，待我倚阑干。
一落索::周之琦::山色空濛初过雨。画船几许。倚栏人影不分明，两桨掠、柔波去。回首六桥烟树。依依日暮。更教谁与觅词仙，荡一点、春心处。
送严藕渔宫允还梁溪 其七::屈大均::与雁辞炎海，翩翩奈尔何。鹧鸪留客甚，杨柳系人多。异日梁溪曲，同谁渔父歌。锡山泉最好，春酿寄岩阿。
台湾竹枝词 其九::郁永河::恶竹参差透碧霄，丛生如棘任风摇。那堪节节都生刺，把臂林间血已漂。
澎湖杂咏 其十::陈廷宪::天生甘薯海中餐，细切银丝日炙乾。万廪千箱居积满，不劳引领望台湾。
新月::何巩道::疏帘一线入，斗室十分春。光细足幽赏，孤高自远尘。弦虚时有待，云尽夜无邻。独向閒眠处，频频照此身。
上黄端明寿诗以竚期三入后一品见玄孙为韵::李吕::器识谁能及，功名自有期。一朝闻正论，亲切在彤墀。
挂金索·四更里::马钰::四更里，无事好把真经看。句句幽玄，说道教修炼。不用水火，不用柴和炭。炼就灵丹，万两金不换。
谢丘子中惠诗::陈藻::高叟生来五十年，方知弄笔学诗篇。此翁甲子才奇一，吟咏看看到适边。
王使君召宴翊襄亭二首 其二::陈吾德::危亭遥枕碧山头，匹马从来五马游。千里未忘丘壑兴，一杯同破古今愁。坐移曲槛青云绕，俯瞰澄江白练浮。自是使君能爱客，夜阑尊酒尚淹留。
何较理阁上观梅::徐贲::新搆奂崇阁，宿值发高梅。的的循阑起，矫矫逐檐来。孤枝偶斜转，繁花俄骤开。向日光浮袂，凌风香绕杯。平看信璚圃，俯玩讶瑶台。法曹自能咏，留题愧菲才。
送乡僧德璘监寺缘化结夏归天童山二首::杨万里::七百支郎夜忍饥，木鱼闭口等君归。还山大众空观喜，只有诚斋两首诗。
雪::施枢::只消顷刻便漫漫，人亦求窥造化难。柳外情知非絮落，梅边误作有花看。朱门合席持杯暖，紫塞分屯坐甲寒。慨想英雄当此际，肯分事业与袁安。
梅花 其一::释今严::玉立烟霞外，天长望欲穷。窥人一眼白，映雪万山空。素色开残夜，疏枝待晓风。别馀孤冷意，不与水云同。
夜雨::张纲::夜雨妨清梦，疏檐落细声。幽怀无客语，偶坐有琴横。水阔柴荆迥，风高雁鹜惊。感时思报主，材薄愧平生。
谢张彦辅留别之作::朱熹::一别屡更岁，思君无已时。知君亦念我，相望两嗟咨。我病卧田间，君行护疆陲。隐显既殊迹，会合安可期。今年定何年，有此一段奇。我来五峰阳，君归九江湄。闻君肯来辱，欢喜不自持。迎君紫霄峰，举觞白鹅池。强健初共欣，艰棘旋相悲。相顾出危涕，薄言首东岐。留连十日饮，怆恨八哀诗。散怀水石幽，遂忘筋力疲。雄篇既鼎来，逸韵方穷追。云胡遽告别，牙纛风披披。揽祛不得留，酌酒前致辞。愿君酬此觞，去上白玉墀。国论罄忠益，庙谟参设施。一请正纪纲，再请诛羌夷。及时树勋业，慰我空山饥。
长相思 石灵，雅安属有木怀，土名邦邦鱼，赭首背足白腹，与福建石灵同种，皆蛙宗也::沈轶刘::窟水蒸脂，崭岩练月，曾震瀛客奇谈。■霜映褐，密赭飞斑。佳名谷冻谁占，捉酒溪南。共矛头笋熟，竹管菘甜。风味本怀兼。有西川仙品同龛。记零露篝镫，戴星分串，筠篮远趁朝暹。红姜调擘蒜，燎松毛、文火初■，绝忆黄尖。香粳烂、江湖意忺。待重来，官私莫问，安排小艇吴盐。
登岳::乔宇::百灵朝拱处，空籁听琅璈。地据中原胜，天临下界高。云山双老眼，天地一秋毫。欲访蓬瀛去，何从借六鳌。
国民军直鲁奉军之战 其三::刘清漳::远涉间关转战来，将军号令又频催。创扶戎马还追北，垂死沙场不肯回。只为英雄争寸土，也将血肉委尘埃。昊天不吊生民尽，一溯原因几度猜。
颂古四十四首::释师范::闪烁旌旗骤往来，几人遥望起疑猜。此时若得樊公脚，一踏鸿门两扇开。
晓出西塘::刘因::塘水随人缓步行，哀湍激石故轻清。太行秾秀霜洗净，全赵规模天凿成。偶为登临发悲咏，忽从毛发散秋声。殷勤莫尽樽中酒，留到青山佳处倾。
閒居寡营忽忆关塞之游遂成七首 其一::李梦阳::牢落居庸道，苍茫六载还。开轩延汉使，对酒话燕山。鸟道增新戍，天梯护上关。白城烟火切，锁钥未应闲。
次韵高缙之二首::陈造::奚囊走湖海，襟度极风流。学力隐一敌，才健追二刘。与时君有用，漫仕我非优。它日霄霏上，诗成复寄才。
偈颂一百二十三首::释崇岳::灵隐开炉，火种全无。将无作有，孰辨精粗。拟议乌藤劈脊搂，从教个个嘴卢都。
陈氏童子草书歌::皎然::书家孺子有奇名，天然大草令人惊。僧虔老时把笔法，孺子如今皆暗合。飙挥电洒眼不及，但觉毫端鸣飒飒。有时作点险且能，太行片石看欲崩。偶然长掣浓入燥，少室枯松欹不倒。夏室炎炎少人欢，山轩日色在阑干。桐花飞尽子规思，主人高歌兴不至。浊醪不饮嫌昏沈，欲玩草书开我襟。龙爪状奇鼠须锐，水笺白皙越人惠。王家小令草最狂，为予洒出惊腾势。
奉酬卢端公饮后赠诸公见示之作::戴叔伦::佐幕临戎旌旆间，五营无事万家闲。风吹杨柳渐拂地，日映楼台欲下山。绮席昼开留上客，朱门半掩拟重关。当时不敢辞先醉，误逐群公倒载还。
送卢评事婺州省觐::权德舆::知向东阳去，晨装见彩衣。客愁青眼别，家喜玉人归。漠漠水烟晚，萧萧枫叶飞。双溪泊船处，候吏拜胡威。
咏史一百三十首 其一○一 李鸿章::连横::款日和非拙，联俄策未迂。酿成东亚祸，一幅满洲图。
时论田亩输银赋二律俾主事者知之 其一::叶颙::固守金汤动万全，使君才调亦堪怜。活人阴德谁能见，济物奇功已得专。广铸精金酬健者，泛科寒士岂当然。犒师劳将吾民职，争奈饥无买米钱。
闻杨学士士奇卧病赋诗寄简十首 其六::胡俨::不见堂前雀送鳣，只闻幽室药频煎。越人亦有方堪寄，却恐桓侯笑未然。
落花::林朝崧::回首繁华事可悲，飘零况在日斜时。眼看榆荚飞相趁，肠断金铃系已迟。叶暗巢蜂初熟蜜，庭空啅雀尚争枝。匆匆小劫家园里，岂独长安似弈棋。
宫词 其一一八::花蕊夫人徐氏::内人承宠赐新房，红纸泥窗绕画廊。种得海柑才结子，乞求自送与君王。
南浦 秋水，再叠前韵::曹贞吉::片月映寒汀，碧澄澄，人对江山清晓。绿净绕柴扉，晴几上、巳有垂杨先扫。芦花似雪，连拳鹭占圆沙小。淡抹遥天浑一色，夹岸粘云衰草。百川争赴长河，看鱼床灯火，黄昏近了。白露老蒹葭，清歌发、无数采莲船到。平湖浩渺，芙蓉落尽空潭悄。又是霜明波冷后，此际捞虾人少。
公输::墨子及弟子::公输盘为楚造云梯之械，成，将以攻宋。子墨子闻之，起于鲁，行十日十夜，而至于郢，见公输盘。公输盘曰：“夫子何命焉为？”子墨子曰：“北方有侮臣者，愿借子杀之。”公输盘不说。子墨子曰：“请献十金。”公输盘曰：“吾义固不杀人。”子墨子起，再拜，曰：“请说之。吾从北方闻子为梯，将以攻宋。宋何罪之有？荆国有余于地，而不足于民，杀所不足而争所有余，不可谓智；宋无罪而攻之，不可谓仁；知而不争，不可谓忠。争而不得，不可谓强。义不杀少而杀众，不可谓知类。”公输盘服。子墨子曰：“然胡不已乎？”公输盘曰：“不可，吾既已言之王矣。”子墨子曰：“胡不见我于王？”公输盘曰：“诺。”子墨子见王，曰：“今有人于此，舍其文轩，邻有敝舆而欲窃之；舍其锦绣，邻有短褐而欲窃之；舍其粱肉，邻有糠糟而欲窃之——此为何若人？”王曰：“必为有窃疾矣。”子墨子曰：“荆之地方五千里，宋之地方五百里，此犹文轩之与敝舆也。荆有云梦，犀兕麋鹿满之，江汉之鱼鳖鼋鼍为天下富，宋所谓无雉兔鲋鱼者也，此犹粱肉之与糠糟也。荆有长松文梓楩楠豫章，宋无长木，此犹锦绣之与短褐也。臣以王吏之攻宋也，为与此同类。”王曰：“善哉！虽然，公输盘为我为云梯，必取宋。”于是见公输盘。子墨子解带为城，以牒为械，公输盘九设攻城之机变，子墨子九距之。公输盘之攻械尽，子墨子之守圉有余。公输盘诎，而曰：“吾知所以距子矣，吾不言。”子墨子亦曰：“吾知子之所以距我，吾不言。”楚王问其故。子墨子曰：“公输子之意不过欲杀臣。杀臣，宋莫能守，乃可攻也。然臣之弟子禽滑厘等三百人，已持臣守圉之器，在宋城上而待楚寇矣。虽杀臣，不能绝也。”楚王曰：“善哉。吾请无攻宋矣。”子墨子归，过宋。天雨，庇其闾中，守闾者不内也。故曰：治于神者，众人不知其功。争于明者，众人知之。
和道卿舍人奉祠太一斋宫::宋祁::地占丛霄胜，人持禁橐来。诗长清夜遍，祠罢素秋回。爽籁天中发，虚絃月际开。无容以风解，身自到蓬莱。
入偏桥::黄衷::东来秋兴满肩舆，仰首看山俯看书。总有轻身随过鸟，祇应衰鬓感焚鱼。柴门人语牂牁近，竹寨泉声楚甸馀。谁遣燃香擐甲待，穷乡何限未宁居。
水调歌头::龙榆生::正字意何似，经岁断音书。清泉细酌蒲涧，荔子熟来无。但爱紫绡被体，莫问琼浆如醴，此外总区区。回首廿年梦，向晚正愁余。花自发，人空老，愿成虚。红牙按拍谁听，寂寞子云居。九转丹成难料，万事直须称好，且自染髭须。翘首更南望，珍重百年躯。
同褚子方、刘小墅、范桐轩、高龚甫游卧龙山，登望海亭::许传霈::刘褚与高范，邀我游卧龙。卧龙山色秀，盘郁越城雄。绝顶望海亭，拾级兴何浓。半壁闻松吼，高树罩烟濛。下览城市小，鉴湖豁双瞳。冻云千里平，落叶万山冬。夕阳射西岩，人影堕长空。飘飘欲飞去，去访海若宫。海若出招我，蜃楼架彩虹。迷离极幻境，凛冽御朔风。风鸣老龙吟，四望不可从。长啸一声去，天黑归路匆。忽闻山下寺，暮鼓打鼕鼕。回首登临处，寒烟苍霭中。
送舟过南山用琴韵 其一::李弥逊::唤起骑鲸玉树埋，江边琢语亦佳哉。眼看云起山容改，坐觉春随花信来。隔水村深寻径入，系船门窄待僧开。个中有句无人道，更遣丰隆着雨催。
忆旧游::何振岱::记连茵剪烛，隔座分剪，同赋芳词。为致东皇祝，愿春人并好，永结清期。几度颠风红老，古驿赠将离。更漫怨钿车，■■路杳，燕也来迟。悽迷。一场梦，送屧外蘦香，笛里斜晖。卅载襟痕淡，认沾襟酒涴，揾袖珠啼。念子中年孤旅，我更断弦悲。叹等是鳏鱼，长开病眼吾久衰。
偶成::陈振家::是是非非尘事殊，不关投老有闲躯。一拳丑石常留意，数棵俗花看足愉。审蚁墙间方咬耳，看蜂枝上正濡须。世间情势风吹过，咫尺阳台得我娱。
杂记 其六::王彦泓::墙阴绕遍却空还，烟树红扉不启关。解得檀郎生性否，暮钟时候怕身闲。
送沈处士赴苏州李中丞招以诗赠行::杜牧::山城树叶红，下有碧溪水。溪桥向吴路，酒旗夸酒美。下马此送君，高歌为君醉。念君苞材能，百工在城垒。空山三十年，鹿裘挂窗睡。自言陇西公，飘然我知己。举酒属吴门，今朝为君起。悬弓三百斤，囊书数万纸。战贼即战贼，为吏即为吏。尽我所有无，惟公之指使。予曰陇西公，滔滔大君子。常思抡群材，一为国家治。譬如匠见木，碍眼皆不弃。大者粗十围，小者细一指。楔橛与栋梁，施之皆有位。忽然竖明堂，一挥立能致。予亦何为者，亦受公恩纪。处士常有言，残虏为犬豕。常恨两手空，不得一马棰。今依陇西公，如虎傅两翅。公非刺史材，当坐岩廊地。处士魁奇姿，必展平生志。东吴饶风光，翠巘多名寺。疏烟亹亹秋，独酌平生思。因书问故人，能忘批纸尾？公或忆姓名，为说都憔悴。
画兰::杨士奇::湘灵结芳馨，含思望遥浦。夫君殊未来，兰佩徒容与。
城西射弓挺之以病不至简示新诗有唯应欠我渭::蔡襄::雪后西郊物外清，官閒乘兴此閒行。出门疏树无尘色，入内流渠带野声。近腊酒醪香更酽，得风弓箭力还生。知君病起心犹壮，独背船窗唱渭城。
琴溪::陈熙治::古调不复作，清流空自清。荒台馀藓迹，曲涧尚琴声。谁是知音者，同深吊古情。好凭双赤鲤，为我寄平生。
题剑潭古寺次区觉生韵::陈维英::无数生灵济，蛟龙未许腾。潭心空印佛，山顶秃如僧。寺僻云长锁，碑荒石不棱。俗肠何日洗，洗法问图澄。
仙人::胡奎::金鳌十五头，盘盘戴山起。仙人居其巅，俯视东海水。吹笙弄明月，翱翔麟凤洲。风车傥可驭，飞步綵云秋。
段释之客都下作诗道其怀::宋祁::密雪天街客履穿，更将羁思敌彫年。无人载酒谁同乐，有物烧愁便许燃。腷臆文章千牍上，萧条光景二毛边。我能知子今何赖，无用长于马腹鞭。
南漪堂::沈遘::山绕湖堂寺绕山，平生愿向此中闲。青云白水相浮荡，野客高僧独往还。少年自嫌轩冕累，因循将恐鬓须斑。南漪最是逍遥地，且挹清波濯愧颜。
满庭芳 赠徐道渊::马钰::猛抛俗海，一志投玄。全真清静为先。心上无思无虑，无党无偏。无中得些雅趣，守清贫、度日随缘。自然理算，从今至古，罕有人言。惟有神翁苗裔，能承当，身中自是周圆。海底灵龟灵口，灵吸灵泉。灵光复喷绛阙，结金丹、一颗新鲜。无生灭，与山侗，共礼风仙。
重庆赴延安途中口占寄儿::任锐::儿父临刑曾大呼：我今就义亦从容。寄语天涯小儿女，莫将血恨付秋风。
金缕曲 寒鸦，和章式之原均::俞陛云::遗构何王殿。舞东风、龙池烟柳，春华瞥箭。午夜延秋门上唤，废宅更谁依恋。倘尚有、谢家堂燕。泊凤飘鸾成一慨，共摧颓、那复雌雄辨。青鸟信，渺无便。天涯羁托年时惯。尽回旋、毕逋身世，呼晨噪晚。浩莽秋原无宿处，落木荒城一片。只岁晚、饥鸥相伴。守定残枝甘瑟缩，任长空、苍狗云衣变。丈人屋，付虚愿。
德州渡口::王世贞::征途人自怯，不敢授春衣。山雨将寒骤，人烟过午稀。时时瘦马立，往往峭帆飞。行役毋劳恨，于今是帝畿。
鄞州旅次飘雨厉风四更枕上口占海藏韵 其一::秦鸿::不忍车尘抟作人，为君湔浣复天真。触楼号怒挟花去，莫是封姨嗜味辛。
次韵李西美舍人见寄二首 其一::李纲::虏骑长驱犯帝闉，滥陪国论敢谋身。十年不得关河信，四海犹飞战伐尘。驾驭英雄归睿主，扶持宗社赖元臣。自惭老病无长策，徒奉藩条牧细民。
酴醾::晁补之::唤将梅蕊要同韵，羞杀梨花不解香。如何五月露寒殿，不与薰风送晚凉。
题割股老女卷::陈方::蜂虿螫我手，阿誉须动色。如何割股女，引刀不爱惜。见父不见肉，视股如视石。眼前秦越人，区区较肥瘠。
归宗山籁一百四首 其十::释函是::观世得无我，随时且爱人。山川若是画，泡幻更谁真。寒鸟生台饭，空林雪夜春。等閒离合处，迢递总风尘。
筠州郡庠山亭::赵师秀::一来高处望，远近尽秋容。秀气归才子，清风属钓翁。溪晴分别港，山阙见他峰。独慢慢凉宵月，无因宿此中。
广州杂咏和刘主事子高 其一::徐贲::■鱼潮退馀溪卤，牡砺墙高结海沙。红豆桂花供酿酒，槟榔蒌叶当呼茶。
鸳鸯湖棹歌 其九十九::朱彝尊::归人万里望邱为，白酒黄壶瓠作卮。来往棹歌无不可，西溪东泖任吾之。
寄梁德刚归自南雍::罗伦::笑杀南园老，秦淮醉几秋。归来无一语，酣剑看吾钩。
点绛唇 其二::龚鼎孳::瑶台婀娜当风立，一抹红霞。裙带微斜。蹴起珠栏欲睡花。沉香笛罢人初倦，月吐云华。油壁他家。小小松耶与柏耶。
梅花::王铚::古称秀色若堪餐，冷艳幽香画更难。草木尽枯风正恶，雪霜初霁月偏寒。须知净几明窗见，不似苍山迥野看。羌笛一声悲落尽，伤心何待百花残。
渔阳民为张堪歌::佚名::桑无附枝，麦穗两歧。张君为政，乐不可支。
蔡希敏垂钓照::章甫::乾坤清气得来难，万里江湖一钓竿。有时钓得巨鳌起，千金难买钓人滩。吾闻渭滨之水富春山，山高风古水流湾。画中人也景中意，别有天地非人间。
九日同郁大夫白子泛舟石湖登高四首 其一::黄省曾::水净霞明玉镜开，方平叨驾藻舟来。脱冠太守逢高彦，爱杀清歌戏马台。
寿刘邢公::王士熙::诏下金銮第一厅，春风湛露宴趋庭。嘉辰又绂苍麟角，仙侣同骖白鹤翎。卫武高年犹入相，韦贤老日只传经。崆峒列有长生诀，杖几凝香酒半醒。
湖上杂诗 其六::郑孝胥::名胜多难复，风流不可攀。苍凉莫怀古，祠庙满吴山。
题画送人归越中::程本立::十年归梦落沧波，一日飞帆渡浙河。指点南山最青处，故巢依旧白云多。
夏夜独坐::何乔新::炎宵苦烦燠，燕坐绿树阴。凉飔天际来，朗月照我襟。幽怀郁未展，忼慷抚鸣琴。初弹龟山操，再奏猗兰吟。曲尽长太息，悠悠孰知音。俚耳厌苦淡，新声竞哀淫。怀哉荷蒉者，犹识宣尼心。
河传 兰::陆珊::空谷。幽独。谁知我者。月明风穆。众香丛里抱遐心。瑶琴。一弹山气深。绿窗人静珠帘下。芳情写。艳想都抛谢。望湘沅。路漫漫。无言。楚骚吟又叹。
邑舍东池近日荷花盛开辄书短篇奉邀宗哲纯甫::强至::前时乘暇到池上，荷花未开荷叶小。弥旬风雨隔追赏，期会簿领复烦扰。今朝始得临旧堤，花开已繁叶将老。古人最谓行乐急，痴儿漫欲官事了。钱杨与我近同趣，一樽今待共君倒。联镳且来趁花饮，莫待红稀并绿槁。
寄杨伯清地官四首 其三::孙承恩::傍市楼台对日悬，春风杨柳拂轻烟。空庭吏散人声静，剩有馀閒理旧编。
晚春关中::黄滔::忍历通庄出，东风舞酒旗。百花无看处，三月到残时。游塞闻兵起，还吴值岁饥。定唯荒寺里，坐与噪蝉期。
别李伯承令弟得弟字::胡直::人生苦乖违，无论兄及弟。当此严风晨，胡然生远思。輶车送城闉，执手叹迢递。借问叹者谁，齐国有二士。一士良易知，易知获难弃。譬彼双灵鸟，奇毛各有异。一飞耀天衢，一养凌霄翅。会短苦别长，何由判衣袂。噭噭鸿雁音，聆之不能睇。我为语阿伯，神物终当媲。愿仲奋来仪，双鸣无终离。
双调望江南::况周颐::閒庭院，花落更斜阳。肯与游丝为缱绻，莫将飞絮共平章。漂泊不能狂。东风恶，无计挽红芳。输与邻家蜂蜜好，不知何处燕巢香。回尽旧时肠。花如画，未必画非真。见说画中花不落，移家作个画中人。占取最长春。春未肯，著我软红尘。花若有情花亦瘦，十年香梦太酸辛。我与我温存。
病著::陆游::病著今年剧，衰来次第新。茅茨安久处，刍豢罢前陈。零落闲边句，逍遥事外身。村东褚草蕈，一笑得常珍。
相和歌辞。苦哉行五首::戎昱::彼鼠侵我厨，纵狸授粱肉。鼠虽为君却，狸食自须足。冀雪大国耻，翻是大国辱。膻腥逼绮罗，砖瓦杂珠玉。登楼非骋望，目笑是心哭。何意天乐中，至今奏胡曲。官军收洛阳，家住洛阳里。夫婿与兄弟，目前见伤死。吞声不许哭，还遣衣罗绮。上马随匈奴，数秋黄尘里。生为名家女，死作塞垣鬼。乡国无还期，天津哭流水。登楼望天衢，目极泪盈睫。强笑无笑容，须妆旧花靥。昔年买奴仆，奴仆来碎叶。岂意未死间，自为匈奴妾。一生忽至此，万事痛苦业。得出塞垣飞，不如彼蜂蝶。妾家青河边，七叶承貂蝉。身为最小女，偏得浑家怜。亲戚不相识，幽闺十五年。有时最远出，只到中门前。前年狂胡来，惧死翻生全。今秋官军至，岂意遭戈鋋.匈奴为先锋，长鼻黄发拳。弯弓猎生人，百步牛羊膻。脱身落虎口，不及归黄泉。苦哉难重陈，暗哭苍苍天。可汗奉亲诏，今月归燕山。忽如乱刀剑，搅妾心肠间。出户望北荒，迢迢玉门关。生人为死别，有去无时还。汉月割妾心，胡风凋妾颜。去去断绝魂，叫天天不闻。
嬉春曲四首::黄佐::油壁香车嘶紫骝，春城何处好嬉游。鳌灯海上连三岛，凤吹风前度五侯。碧雾初生花作阵，彤云不动月垂钩。采芳恰到沉珠浦，解佩俄逢拾翠洲。
妇长舌::洪亮吉::臣粘罕，臣兀术，夫长脚，妇长舌。
送谢侍御赴长沙::胡天游::帐底吹篪夜解围，剑炊刀淅两危机。请来斩马平陵去，看遍黄羊属国归。物论清流几人是，书成孤愤举时非。戟髯强项生平意，坐映江山合有辉。
寄鄠杜李遂良处士::高骈::小隐堪忘世上情，可能休梦入重城。池边写字师前辈，座右题铭律后生。吟社客归秦渡晚，醉乡渔去渼陂晴。春来不得山中信，尽日无人傍水行。
愿晴::弘历::祈年时望雨，雨足复愿晴。愿望迭相代，一心百虑并。屈指岁月间，几日得畅情。侧闻天地大，人犹有憾生。谁能学蒙庄，逍遥物外征。
浪淘沙 夜雨::熊琏::淅淅更飕飕。好梦难留。夜长寒逼满庭秋。挑尽一灯香烬暗，风动帘钩。旧事与新愁。齐上心头。芭蕉如怨啼难休。好似琵琶江上曲，弹泪孤舟。
至元七年庚午奉陪宪台诸公阙下贺正口号::王恽::盘盘帐殿敞彤庭，天仗宵严拥万灵。玉笋东班分列辟，龙墀首拜认前星。烟蟠鳌柱沾吟袖，乐泛仙音近御屏。岁岁大酺恩例溥，自惭虚薄仰皇扃。
草田畦::徐文心::山寒水且落，舟行趣不稀。浦树数行断，野田浴鹭飞。舣舟当斜日，楂梨带户扉。田父笑相就，浊醪罄依依。鸡鸣野烟白，犬吠南邻归。惆怅飘蓬客，余布未成衣。
村桥::罗隐::村桥酒旆月明楼，偶逐渔舟系叶舟。莫学鲁人疑海鸟，须知庄叟恶牺牛。心寒已分灰无焰，事往曾将水共流。除却思量太平在，肯抛疏散换公侯。
分水祠漫成::陆深::江头十日坐，无日不吁嗟。绿暗连天柳，红明委地花。衔泥新燕子，傍水旧人家。南望无终极，青天又一涯。
眉山访三苏祠祠即故宅有石刻李龙眠所画东坡像::潘受::故井蟆颐麓，源泉九百年。文章三父子，灵秀一山川。见逐欲无路，不归空有田。长公髯好在，遗像动苍烟。
癸酉冬雪::孔武仲::平时看积雪，吟对佳山川。此地富华屋，听观亦浩然。爱景匿何处，冻雪迷远天。离离黄庭沙，种作白玉田。飞舞势未已，参差态逾妍。坐来生精神，起步轻欲仙。京师百万家，几室无炊烟。南郭踵欲随，袁安正高眠。且倾光禄酒，逸气随觥船。近害远或利，从古占丰年。
送黄仲逊之安平镇巡检::王绂::闻说安平镇，荆湖当要关。潇湘合二水，衡霍拱千山。地僻居民少，时清逻卒闲。遥知到官后，多在醉吟间。
句::李建中::晴山云罨画，孤屿水含稜。
南粤闺辞::屈大均::香貂双覆锦衾齐，雨洒船窗梦戍西。潮水未曾生夜半，长鸣恨杀九真鸡。
秋夜即事::俞律::苍生随遇未遑安，十载躬耕力已殚。急雨秋泥茅屋破，西风苜蓿砚田寒。有天有地人空寄，无月无星夜所难。塘上芦花栖过雁，一声如诉远行单。
和陆明叟::刘学箕::了无闻事上眉纤，一炷清香静昼帘。造化自从回暖律，芬华顿觉转穷帘。轻风度柳春情薄，细雨催花土脉黏。所愧微官相束缚，何因共访酒家帘。
次韵题向诚所藏苏明远写菊::杨士奇::金门五朝一下直，静乐轩中坐日长。为看秋花有真意，只题诗句不焚香。
秋过琴台怀古::张方平::周道积衰礼义坏，夫子咏歌沂泗滨。宓君不齐宰单父，独推深诚仁此民。弹琴燕坐澹无事，人不忍欺风化淳。流光逝水二千年，我税征鞍来盘桓。满屋清风气象古，绕台宿楚霜华寒。缅怀德音竟谁嗣，挥酒洒空独长叹。安得长官尽恺悌，编氓父子聊相欢。
闻孟使君到子颜隐庐次韵余安叔所赋::韩淲::祝家山映一荒途，霜满晴空树色虚。太守去寻高士宅，比邻只道野人居。朱轮不碍檐前橘，白屋惟堆案上书。想见猿惊鹤飞走，袁安卧雪画堪如。
挽张伯雨宗契 其二::张翥::鹿巾曾入紫宸朝，归向名山驻绿轺。龟脱生筒无俗累，鹤存瘦骨有仙标。三元饥饭杯犹在，五色香烟火已消。应复神游易仙馆，人间楚些若为招。
再题惠山园八景 其三 就云楼::弘历::云横山直自今古，筑个山楼号就云。动静主宾都妙谛，倩谁点笔为区分。
晓出::李兼::凌晨躬藏事，未晓出城关。路暗鸡三唱，天青月一弯。华香衣笥外，岚翠竹舆间。欲尽清游兴，官程索遽还。
偶题::李端临::诗思水犹浅，花容人更癯。蝶衣和粉晒，鹦母隔帘𧦝。石篆半红藓，春阴满绿芜。借閒补诗句，何事唤提壶。
乌夜啼::沈宜修::风动月光欲溜，天空云影长摇。寻凉暂起湘帘捲，人共竹萧条。曙景休追残梦，断魂莫问良宵。羞将愁镜临愁鬓，无语伴无聊。
次韵落花八首 其三::李冰若::丽质生来具夙因，浓春膏雨养精神。乍看承露芳容倦，尝记窥帘黛影匀。鸾凤有情同漂泊，珍珠无价竟沉沦。众香国里谁相伴，可许维摩共结邻。
阅报书愤::冒效鲁::闭户都成罪，仇书岂近名。含沙工射影，鼓舌欲烧城。腐鼠何滋味，群獒浪自惊。本来莫须有，机事太劳生。
寄赠王侍郎时总戎蓟镇::宗臣::相国提兵驱紫氛，年来羽檄罢纷纭。千峰夜戟吹胡雪，万里秋笳断蓟云。骠骑长呼辽左戌，单于三折漠南军。麒麟错落尚书省，青鬓归来奉圣君。
秋怀::林大钦::幽栖日觉喧纷远，独坐随忘世上名。把酒看山了何事，芃兰丛菊时争清。乾坤宿业诗书在，日月无心节序更。尤事蹉跎尘雾里，百年杖锡慰深情。
和吴微明疏影横斜水清浅七咏韵::李吕::避俗渊明心会景，只咏孤松秀冬岭。争识槎牙竹外枝，月上空阶间金影。
绮情十章 其六::伯昏子::最恼春晖四月天，风中无主命和缘。苍穹湛湛对无语，忍向西畴放纸鸢。
陈了翁祠::释道璨::一窗南日照芳祠，忧国空存两鬓丝。更化早知成绍述，平舟悔不用元龟。
狱中杂纪二十六首 其七::陈恭尹::柳底看棋出，篱门步月开。偶因闲得乐，旋以寂生哀。世岂祥凶物，人应弃死灰。如何文字债，犹到狱中来。
北台::张商英::北台高峻碧崔嵬，多少游人到便回。怕见目前生地狱，愁闻耳畔发风雷。七星每夜沾峰顶，六出长年积涧隈。若遇黑龙灵懆者，人间心念自然灰。
渡江云 送蒋京少下第游楚，步其年韵::曹贞吉::对西风一笑，碧云黄叶，怊怅旧霜毫。珠投仍按剑，悔杀平生，未谱郁轮袍。雪花似翼，桑干路、寒色刁骚。任纷纷、黄金白璧，意气属吾曹。帆摇。女儿浦口，新妇几边，看江天影倒。问六朝、艨艟铁锁，尽逐洪涛。芦声瑟瑟鹍弦急，伴渔火、酒醒无聊。湘岸阔、回头咫尺青霄。
西江月 其六 茄牛::尤侗::小菜放于牧野，太牢起自田家。樊迟老圃大开衙。演出伯牛司马。入瓮莫愁觳觫，着鞭却喜丫叉。儿童牵线笑喧哗。唱道夕阳来下。
江上遇友人::许棠::阙下分离日，杏园花半开。江边相值夜，榆塞雁初来。坐久河沉斗，吟长月浸杯。鲈鱼非不恋，共有客程催。
次韵袁司理送行三首::陈著::别友相逢情最好，相逢还别若为情。看君腾踏飞黄去，记取清镫影里盟。
闻李处士亡::灵澈::时时闻说故人死，日日自悲随老身。白发不生应不得，青山长在属何人。
次韵答守溪见怀::谢迁::怀人心渴类相如，转盻光阴又一初。栗里归休嗟别路，承明宿直记同庐。昌期幸际千年会，优礼均沾五色书。欢晤何时偿旧约，暮云春树立踌躇。
题瘦牛岭::杨万里::牛头定何向，牛尾定何指。我不炙汝心，我不穿汝鼻。如何不许见全牛？雾隐云藏若相避。行行上牛背，上下三十里。一雨生新泥，寸步不自致。胡不去作牵牛星，渴饮银河天上水。胡不去作帝藉牛，天田春风牵黛耜。却来蛮村天尽头，塞路长遣行人愁。夕阳芳草只依旧，瘦牛何苦年年瘦。
问吴宫辞::陆龟蒙::彼吴之宫兮江之那涯，复道盘兮当高且斜。波摇疏兮雾濛箔，菡萏国兮鸳鸯家。鸾之箫兮蛟之瑟，骈筠参差兮界丝密。宴曲房兮上初日，月落星稀兮歌酣未毕。越山丛丛兮越溪疾，美人雄剑兮相先后出。火姑苏兮沼长洲，此宫之丽人兮留乎不留。霜氛重兮孤榜晓，远树扶苏兮愁烟悄眇。欲摭愁烟兮问故基，又恐愁烟兮推白鸟。
送程公明::李新::渐横碧落快秋风，回首云山几万重。明夕长亭新梦破，乱鸦残月五更钟。
赠范君::何景明::桂阳之山石巃嵷，四时云气流杉松。江开秀色蟠三楚，天削芙蓉罗七峰。翩翩烟雾下凤鷟，往往霹雳随蛟龙。钟奇产异理亦有，黄金丹沙间琼玖。何况人杰非地灵，硕士名儒映先后。君山燕泉各一时，晚逢范君亦其偶。范君古貌更好古，问之君山乃其祖。学海遥闻前辈风，辞场独觉良工苦。君为进士宰江县，颇厌簿书耽笔砚。神龙未应困泥滓，骅骝会自追风霓。君山十年绝相见，见君如见君山面。燕京四月花满甸，邂逅不得同游宴。花间送尔双凫翔，庐山高高横玉梁。云停雁过一回首，月明琴静谁举觞。我自辞家来帝乡，宿宾旧友稀登堂。怅望南邦思桂阳，怠今道故增悲伤。
去年今日诗 其六::叶在琦::会盟定用国成子，筦计无如范大夫。万族戴天无怨苦，一人稽古定吁谟。
读太平告身::蔡襄::绫纹金彩射星霞，润墨新腾玉署麻。不用著心惊宠辰，去来元是坦空华。
老史::苏辙::口食阳翟粟，身衣阳谷丝。二物不相即，饱暖常不时。老史知我穷，一岁一奔驰。方暑劝脂车，苦寒伺来归。嗟我垂老年，未免忧寒饥。老史甚忠信，但恨性重迟。事我三十年，闵闵不相离。我门了无求，辛苦终不辞。平生金石交，至此或已携。老史未易得，试复养其儿。
送池王二友归剑镡 其二::林鸿::卧病丘园感越吟，对君离思忽惊心。琴樽何意成寥落，缨冕谁知尚陆沈。沧海一身悬北望，青山双泪向南深。须知梦里还相忆，风雨浮亭夜盍簪。
再游郭氏园亭二首 其二::何景明::日暮北亭上，怅然秋望深。碧山聊柱杖，沧海未抽簪。苑上开云閤，窗中叠雾岑。长安足尘土，常过此登临。
谢鲜于伯几惠震馀琴云是许旌阳手植桐所斲::赵孟頫::仙人巳归白云中，空馀手植青枝桐。根柯盘郁如蛟龙，一朝辟历驱雷公，烈火半爇随狂风。箕子之裔多髯翁，才气迈俗惊愚蒙。抱持来归寻国工，斲为二琴含商宫。我来自北欣相逢，持一赠我为我容。自吾得此不敢寐，终夜起坐弹孤鸿。下弦清泠上黄钟，转弦更张涕满胸。黄虞巳远将无同，恨君不识牙与钟。恨我不识瞽与矇，《周南》《大雅》当谁从。
竹枕::杨廉::剖篁编枕荷朋分，携向南窗卧火云。节上带来风露气，床头爱看水波纹。广藤恨软非能耐，布被还清合与群。西华睡臣唯片石，可人争似渭川君。
咏墨::袁说友::奚李名高三百秋，只今良法信源流。裕陵独宝君家物，犹带祥光灿斗牛。
元日::何中::圣主龙飞肇纪元，野人相贺板扉前。不知颜色老昨日，共诧时光胜旧年。井口杏花春食雨，墙筐柳蕊暖肥烟。长沟缓绕风漪绿，林下乌犍渐受鞭。
新春偶成::王渐逵::种桃栽竹遍前山，老去看花得更閒。每畏芳春多着雨，为缘新岁一开关。闻莺忽忆青莲社，待月频过白鹭湾。会看田夫初试犊，满犁膏润正怡颜。
北郊醉酒谭希吕掖归明晨走笔::李洸::带郭郊原落日沈，天涯酒醒对寒襟。插胸宇宙真何等，当眼恩仇且莫寻。直以交情穷处见，渐于世味醉时深。分明狂态沦中圣，欲就嵇康锻树阴。
萧皋别业竹枝词十首 其三::沈明臣::田小三郎唱得工，七姊妹花开欲红。林静三更鹧鸪月，溪腥一阵鸬鹚风。
高宗郊前朝献景灵宫二十一首 其二 升殿用《乾安》。::郊庙朝会歌辞::帝既临飨，罄兹精意。对越在天，爰升紫陛。孔容翼翼，保承丕绪。孝奉天仪，永锡尔类。
挂金索·无忧虑::佚名::无忧虑。孤云野鹤无拘束。草庵内、闲看金书。窗外林泉，隈山傍水竹。明月清风，堪为伴侣。
富览亭::楼钥::城郭占佳胜，眼高贞白鼍。霜天开浩荡，云屋涌嵯峨。四面山总好，东窗江最多。脚跟盘巨石，吞吐任风波。
登奉圣寺千佛阁四首::杨万里::何许飞来双白鸥，碧山贴出雪花浮。倚栏只管移床立，看到双鸥没处休。
题汲古阁::顾梦麟::千编蠹走鱼，三写焉成乌。流传不足征，笔削何如无？寻源准之宋，正讹同索逋。旁观昧所从，或谓正者诬。古今几纪载，半讫余已图。当时两官书，将恐供樵苏。何况正史外，百杂如散珠。一阁此贯穿，上下缥缃俱。我来耳目眩，譬海泛一壶。尝闻莲华藏，亦假轮藏扶。熏染即其缘，经言岂欺吾？
菊花 其十五::黄毓祺::朝来忽睹淡妆新，浓抹将毋色未真。自是中心无所向，不妨今昔现分身。
赠孙水部用纯用纯工文赋学无不窥至弧矢之精侪辈尤罕及者::胡应麟::缥缈黄金蓟北台，高天虹色异人来。雕弧七札穿杨技，綵笔三都视草才。秦望山川盘禹穴，昆明池水夹蓬莱。谈诗东阁饶清兴，莫遣斜阳堕翠苔。
题般若会疏颂::黄庭坚::六祖深禅独脚，与盲抉开眼膜。走人天下乞钱，涪翁放过一著。
古村居::释宗泐::古村民，古村居，古村有田复有庐。屋后桑麻四五区，屋前榆柳八九株。老妇辟纑儿读书，青灯夜照三更初。牛角带经耕且锄，年年岁岁输官租。圣人治世如唐虞，饱来击壤歌康衢。乌纱作巾白布襦，东邻西舍相招呼。醉归兀兀杖自扶，古村民，古村居。
万丈潭::杜甫::青溪合冥莫，神物有显晦。龙依积水蟠，窟压万丈内。跼步凌垠堮，侧身下烟霭。前临洪涛宽，却立苍石大。山色一径尽，崖绝两壁对。削成根虚无，倒影垂澹瀩.黑如湾澴底，清见光炯碎。孤云倒来深，飞鸟不在外。高萝成帷幄，寒木累旌旆。远川曲通流，嵌窦潜泄濑。造幽无人境，发兴自我辈。告归遗恨多，将老斯游最。闭藏修鳞蛰，出入巨石碍。何事暑天过，快意风雨会。
次韵五叔梅花 其一::韩淲::衡门终日掩荒苔，岁晚寒梅取次开。斜入倒窥霜雪后，嘉平腊近有春来。
苏幕遮::孙云凤::白萍洲，黄叶渡。云静秋空，人逐飞鸿去。目断高楼天欲暮。远水孤帆，衰草斜阳路。漏声沉，桐影午。江阔山遥，有梦还难渡。帘外霜寒风不住。明月芦花，今夜知何处。
客馆梅花盛放有怀罗浮故居::梁宪::忆昔罗浮卧，梅花香梦中。云深千树雪，月落五更风。翠羽犹相惜，佳人不再逢。故山今夜思，寂寂对芳丛。
醉余再赋::真山民::堪叹诗翁酒兴豪，醉余犹复一登高。西风抵死相摇撼，争奈儒冠裹得牢。
送僧还莆田::王褒::都门相送处，无奈柳条长。咒引天花落，经翻贝叶香。浮杯吴水绿，飞锡海天苍。后夜涵江月，应期到上方。
五月七日见卖瓠者::梅尧臣::老圃夺天时，马通为煦妪。四月彼种瓜，五月此卖瓠。阳陂与粪壤，功力且异趣。瓜迟瓠何早，岂不同雨露。速利乃在人，争先无晚暮。
拟和御制赏花钓鱼::徐积::禁苑千花一夜开，祥烟深处翠华来。重轮日色辉天步，万岁山声荐寿杯。鱼跃灵池初浩渺，凤巢阿阁正徘徊。姚虞臣主方赓唱，蓬荜儒生愿窃陪。
醉花阴 蝉::黄琬璚::窗碧阴沉天欲暮。咽断夕阳路。一曲奏清商，树冷频移，暗曳烟深处。关城摇落嘶凉露。更月残荒戍。薄悻怨齐姬，飞入瑶琴，弹尽秋千缕。
游弘济寺::包彬::秋江静无烟，山影恍图画。晨登燕子矶，尘鞅一时卸。径转直复曲，奇峰若相迓。冈峦中断馀，两崖仍可跨。迸石树无皮，疑是白龙化。梵宫隐深云，香风逗林罅。娑罗落高阴，傍户枝柯亚。洞穴豁堂皇，禅房半相借。上有衔花鸟，下有投岩麝。缘壁陟高阁，山川拓眼界。江明匹练横，天际波涛泻。此境足勾留，俦侣催返驾。徘徊石磴旁，归云拥足下。
抚水仙操::章甫::偶尔理丝桐，如逢海山翁。情移山尽处，韵入水流中。一曲神洲到，孤帆世界空。先生化工意，随兴引仙风。
哭敬叔 其五::黎景义::岂徒伤短命，三叠叹秋风。世变初今异，心惟尔我同。门常关柳畔，径祇辟篁中。共励千秋业，谁知一半空。
舍利弗::李白::金绳界宝地，珍木荫瑶池。云间妙音奏，天际法蠡吹。
北山苦雨待程继先舟行::张翥::老态已成便早睡，呼儿更与助深杯。半窗风雨催秋到，一夜湖山入梦来。潦水无根殊汎滥，蛩声多事为悲哀。不知明发缘何喜，满意灯花落又开。
秋分::姚佳::昼夜均而寒暑平，风雷之变始收声。天子明明秋祭月，黎氓懔懔梦关情。采莲慨尔清閒客，种麦于嗟太瘦生。四海閒田归不得，与鸡俱兴做么耕。
晚眺::孟宾于::倚杖残秋里，吟中四顾频。西风天际雁，落日渡头人。草色衰平野，山阴敛暮尘。却寻苔径去，明月照村邻。
甲寅春兴十章 其十::张萱::春波淡荡岸萦回，迟日芳林锦作堆。地窄幸饶三面水，林高更筑一层台。鸡坛酒社年来阔，笋谱茶经手自裁。细嘱渔郎休浪说，寻源恐有晋人来。
白岩贞庵游潭柘寺联句见忆次韵奉酬二首 其二::储巏::睡稳藤床出郭迟，行行已负白岩期。澄潭古寺僧常定，老树前朝客易悲。路远竟随明月至，山空似与素秋宜。重来拟结骚坛侣，莫使山灵笑后时。
偈颂二百零五首::释正觉::拽石般土，打鼓作舞。意不立玄，机不停午。踏破草鞋赤脚行，见成底事休回互。不回互，大龙不受玄沙瞒，前面斑斑元是虎。
杂咏一百首·伏生::刘克庄::偶脱骊山厄，龙钟九十馀。谁知汉掌故，传得不全书。
艳歌行::佚名::翩翩堂前燕，冬藏夏来见。兄弟两三人，流宕在他县。故衣谁当补，新衣谁当绽。赖得贤主人，揽取为吾袒。夫婿从门来，斜柯西北眄。语卿且勿眄，水清石自见。石见何累累，远行不如归。
重寄张愈光::杨慎::海裔江湄独倚楼，瑟居匏系又惊秋。菊花黄处回青眼，枫叶红时对白头。少日声名追杜甫，暮途鞿绊脱庄周。九龙尚有临池兴，一雁能忘远札投。
经三泉路作::苏颋::三月松作花，春行日渐赊。竹障山鸟路，藤蔓野人家。透石飞梁下，寻云绝磴斜。此中谁与乐，挥涕语年华。
宋颂九首 其六 皇祖::石介::既剪二盗，圣武烜耀。荆潭蜀吴，如拔腐草。
寄蔡渔村 其一::王行::两年江馆得相亲，俄复荷衣染市尘。几度相思更相羡，清风明月属閒人。
新开湖对月::程滨::明月悬天外，清光映客心。胸中起微浪，漾碎一池金。
守宫谣::朱曾传::嘈嘈急杵秋声细，石龙夜捣焉支腻。别君帐底月如水，花魂一断千年死。人间无物柰愁何，黄金屈戌银河波。君乎莫羡苏台乐，梧官红过胥江落。万古春归梦不归，罗裙化作蝴蝶飞。
送平陸知县尹象先::宋祁::之子被尉薦，走马赴关西。西人待贤相，抚育庶有宜。羌羶汙右鄙，秦陇含创痍。健将贪屯聚，砦栅犹鳞差。四年结不解，糧饷先自疲。兵分势已弱，贼入纵横驰。营阵讫不立，安得张吾师。比来守禦计，尚复纷相訾。子今位苦下，何由能夺奇。悉力字羸瘼，姑守簿书期。
再赋五杂::范成大::五杂俎，绶若若。往复来，大车铎。不得已，去丘壑。
丙寅春日判瑞田三过访琅琊署::李兴祖::绿柳红花逼禁烟，解貂酤酒纵留连。买山惟乞分司俸，饷客还余博士钱。剧饮顿能消久渴，深谈犹是胜高眠。流光莫听轻抛掷，旅次春风又一年。
送东山公行边::邵宝::司徒始受命，朝野贺得人。两边数万骑，所望公一身。公囊无刍粮，公心有经纶。亦有为国念，对越天与神。岂不知匮乏，鞠躬在兹辰。公复不自用，乃荐一二臣。遗事旁搜阅，微言博咨询。稽首殿陛下，丰仪动高旻。登车向西郭，尊俎罗朝绅。慨然尽馀酌，老眼无边尘。谓公唐室晏，谓公汉家恂。千载有韩范，公也真其伦。公有激众义，公有抚众仁。未至百草秋，既至万卉春。缓急在公手，琐琐何足陈。
武陵春雪::张斛::天风吹雪满千山，不见桃花汎碧澜。洞里仙人贪种玉，岂知人世有春寒。
潞河阻冻戏赠文衡山五绝 其三::黄佐::山如文债海诗逋，追骑飞尘出帝都。归去太湖烟水上，不知能对白鸥无。
玉簪花和希纯 其四::刘跂::凤尾成阴蕉叶重，金钿相对菊花繁。莫悲举世无相识，佩蕙纫兰有屈原。
双溪庄题壁 其一::林占梅::负耒人惟学守雌，黄童白叟乐熙熙。双湾水足平田沃，四壁峰高晓日迟。石径行间花气馥，茅檐隐处柳阴垂。此乡我若来为主，半业耕渔半赋诗。
写墨葡萄::王绂::香墨浓翻研池汁，眼前零落秋云湿。曾看月上海天高，水冷骊龙抱珠蛰。何当酿得酒如川，日醉北窗高枕眠。底羡凉州二千石，题诗日寄瀛洲仙。
送吴德基赴安化令::刘永之::春江望不极，芳草绿江浔。千里长沙道，孤帆去客心。县城依水国，吏语带蛮音。到日应无事，华亭自鼓琴。
幕府山泉::顾甗::隔岭通江脉，分为石上泉。声兼松韵爽，寒浸月华鲜。列籍依沙净，浮杯逐浪圆。清泠聊一酌，尘意已〖翛然。
霍岳庙::王惟正::耸峻叠寒翠，森森庙木秋。崇功封应圣，褒德镇中州。辅宋来御署，兴唐占上游。义旗初有力，未足答神休。
砚::米芾::金井寒生一水池，读书窗纸照萤飞。悲欢穷泰寻常共，掷破还须匣取归。
云窝裁柏题壁间::张天赋::种柏山斋不等閒，贞资劲节可人看。遥知应有参天日，分付儿曹守岁寒。
清衣洞天歌为王卧云平章作::谢肃::缑山仙人玉皇客，鹤背吹笙游紫极。天风万里下吴云，具区东头驻灵迹。清衣之洞何神奇，洞里有天人莫窥。瑶华一径香掩冉，琪树万株光陆离。嵯峨石坛高几许，上通阊阖闻天语。铿锵璈磬激冷风，摇曳旌旗翻玉宇。是时仙人挥白羽，辟侣青衣进歌舞。唯有蹁跹萼绿华，金液行杯擗麟脯。交梨火枣空纷拿，春光偏著蟠桃华。仙人醉来虬髯紫，手为白日推龙车。龙车烛天行不巳，玉皇乘龙见之喜。敕将大药饮仙人，寿与天地相终始。仙人昔者忧黎元，伏剑上马安东藩。功成欲伴赤松子，笑傲林壑娱晨昏。玄洲从来限弱水，武陵无路通桃源。何如此洞在人世，只尺异境移昆崙。苍龙东飞虎西跃，一神摄之令护宅。是中妙用合元符，歘忽凌空生羽翮。独怜海客非仙材，乘涛远跨长鲸来。愿得还丹蜕凡骨，九霞光里观琼台。
谢王侍郎寄东仓祖送图二首 其二::周紫芝::抗章闻说动前旒，分得东吴第一州。久与衣冠为盛事，更寻云水作遨头。当时鹓鹭应须记，此去湖山莫谩留。却笑杜郎生羽翼，但知欢喜下汀州。
和陶诗 岁暮和张常侍::李贤（原德）::岁华倏云暮，空山响寒泉。与君阔别来，莫遂同话言。霜菊既云谢，松桂亦已繁。四时更代易，气运良无愆。齐君一何谬，凄然泣牛山。遂令偷生者，乃欲鍊九还。我久远尘俗，肯使虚名缠。及时须行乐，何必穷百年。知非勿惮改，见善宜速迁。一盛还一衰，物理固其然。
道中即事::吴浚::露白霜清晓气浮，菊花满意为谁秋。西风毕竟真廉吏，狼藉金钱散不收。
参政宣献楼公挽歌辞 其四::史弥宁::耆英续续閟重泉，好在灵光独岿然。入侍已成鸿鹄羽，退休俄值白鸡年。伤心藏笈书无恙，盥手开缄墨尚鲜。刮目相期良不薄，可无斗酒奠桥玄。
画马::赵迪::塞上番儿控骕骦，岂知天厩有乘黄。春风驰道花如锦，玉勒骄嘶出建章。
孤鸾·塞鸿来早::张榘::塞鸿来早。正碧瓦霜轻，玉麟寒少。昨夜南枝，一点阳和先到。黄昏半窗淡月，照青青、谢池春草。此际虚斋心事，与此花俱好。算巡檐、索共梅花笑。是千古风流，少陵曾道。争似油幢下，对一枝春小。江城惯听画角，且休教、玉关人老。好试和羹手段，向凤池春晓。
八月二十日偕黄二暨舍弟饮天桥酒楼::洪亮吉::长安百万人，中有贱男子。日挟卖赋钱，来游酒家市。昨日送君回，今日约君来。送君约君于此桥，长安酒人何寂寥。酒人无多聚还喜，破帽尘颜挈吾弟。摄衣上坐只三人，爽语寥寥落檐际。君言内热需冷淘，我惯手冷应持螯。闲无一事且沉醉，不然辜负青天高。青天高高复飞雨，二十四棂风欲举。飞蓬卷叶十里间，直视城南落惊羽。浓云欲暗南郭门，斜日忽破千林昏。阴晴万态斗秋景，醒醉一梦恬吟魂。持千螯，挥百尊，不觉楼上空无人。君归虽遥莫先走，万事要须落人后。君不见，门前豪骑控双龙，笑我西行马如狗。
见新月::伍瑞隆::月色久不见，朦胧此夜悬。清光如有待，纤影自堪怜。玉笛朱门里，春灯紫陌前。邀欢正须汝，好为照琼筵。
句 其三十九::张舜民::老来辛苦须自烹，且勿娉婷腕如玉。香如桃蕊色如曲，蟹眼松声浮艾绿。
采莲曲::乾隆::薰风拂池塘，明霞映洲渚，荡漾木兰船，采莲不知暑。莲花如锦叶如盖，芳香自送摇清籁，疑有天孙为弄梭，不然洛浦飘衣带。采莲采莲夏复秋，青青苇岸忽白头。徘徊不觉露华湿，独喜红芳载满舟。
暮春感事 其一::多隆阿::太息人情薄似纱，暌乖相聚亦天涯。松萝自号同心草，荃蕙空传并蒂花。有铁虽多刚铸错，其圭可宝竟留瑕。悠悠泛泛良朋少，误听浮言计总差。
宿吴江泗洲寺值主僧不在留题::陈颢::客舟来泊古招提，落日吴江望欲迷。茅屋几家村远近，野桥危木水东西。茶烟暝护萝房榻，花雨香沾石磴泥。不遇高僧谁共语，新诗谩向壁间题。
蝶恋花 吊仲楫、杨庄遗柩厝清波门外::杨杏佛::七年重到西湖路。云鬓烟鬟，妆抹都非故。载酒欲寻当日侣。清波门外斜阳暮。百唤故人君不语。寂寞殡宫，泪尽西川雨。万事负君无报处。雷峰应识心头苦。
和四家兄早春家园::区大相::南园草色映堤新，小径莺声过雨频。花萼池边裁雅咏，芝兰庭下玩芳春。溪桃笑日攀游骑，岸柳和烟罥舞人。家酝自堪成一醉，不须酤酒过西邻。
人送岩桂二首::姜特立::七月浊暑气氤氲，天香忽堕明月轮。一枝先入西风手，洗我三伏胸中尘。
苏幕遮::吕岩::天不高，地不大。惟有真心，物物俱含载。不用之时全体在。用即拈来，万象周沙界¤虚无中，尘色内。尽是还丹，历历堪收采。这个鼎炉解不解。养就灵乌，飞出光明海。
感遇十一首::王夫之::海国有嘉卉，绍古兰蕙名。迢递致远道，绮靡发檐楹。悦彼情所合，矜兹芳有成。稷下宠琴客，梁园誇词英。物玩已亦劳，枝叶非天荣。
读仞千雁影诗::释函是::金风起肃杀，凋落先梧楸。知时贵哲人，不如鸿雁俦。噭噭鸣青天，徬徨向南州。气序乃相逼，匪为稻粱谋。伟哉求寂士，睹影发清讴。寒暑识代谢，物化冥显幽。悟理捐形骸，色空生双眸。玄景靡所遗，江山亦不留。俯仰彻上下，所见皆浮沤。万物同一雁，羽翼空绸缪。象类常寂然，圣人行多忧。憬然知无从，岂羡乘云游。
吊无著塔::释元肇::一定空山五百年，不须惆怅启颓砖。路傍多少麒麟冢，转眼无人赠纸钱。
送陈表道倅岳阳::楼钥::闻说巴陵好，楼高占古城。湖光千顷白，山色一螺明。赤壁沈沙戟，苍烟老树精。好诗收拾取，寄我尉离情。
卜算子（荷花）::辛弃疾::红粉靓梳妆，翠盖低风雨。占断人间六月凉，期月鸳鸯浦。根底藕丝长，花里莲心苦。只为风流有许愁，更衬佳人步。
送洪景卢内翰使虏::范成大::金章玉色照离亭，战伐和亲决此行。国有威灵双节重，家传忠义一身轻。平生海内文场伯，今日胸中武库兵。万里往来公有相，淮濆阴德贯神明。
昭君::吕本中::冻云霾空风折木，乌孙公主歌黄鹄。昭君请自嫁单于，当时各倚颜如玉。露鬓云鬟胡地尘，帐中谁是可怜人。左抱琵琶右挥手，胡地汉宫能几春。呜呼古来出妇嫁乡曲，何曾肯望秦云哭。
南阳道中::郑珍::先车雨过尘方少，未夏村明望不遮。林脚天光如野水，麦头风燄度晴沙。春当上巳犹无燕，地近南都渐有花。昼睡十分今减半，为留双眼对芳华。
念奴娇·和绍端先生乙亥新春锦江茶厅雅集韵::刘永平::德星遥聚，正腊灯红处，暗香方坼。鸠杖银丝谈笑里，漱玉双仙并立。江管生花，涛笺飞韵，隙影移珠幂。微酡乍起，举杯照见颜色。旧雨暌违已久，雪鸿寄语，何日能云集。银杏成林春色满，挥麈谈倾秘笈。翰墨情深，同声同气，互赏神来笔。须眉矍铄，合称林下六逸。
江上送女道士褚三清游南岳::李白::吴江女道士，头戴莲花巾。霓衣不湿雨，特异阳台云。足下远游履，凌波生素尘。寻仙向南岳，应见魏夫人。
戊寅闰五月十三夜枕上作::秦鸿::清蟾初浴湿桐梢，蝙蝠归飞燕伏巢。为聚小楼孤枕梦，彩云来处夜微凹。
红云亭即事五首::方回::游观不在大，但取意疏恢。积雨欣初霁，閒人偶独来。目随新句转，萍殿去凫开。无酒胜于酒，移时再茗杯。
柳江::陈鸣阳::几度秋光上客容，佩刀犹自网蛛封。晨趍月冷关山笛，夜泊风悽野寺钟。怪石倚天攒剑戟，古槎临水漾虬龙。无端总被山灵笑，五岳行行少定踪。
泾皋十咏 其一 先陇松屏::顾书绅::峥嵘气象旧幽宫，冈陇回环老树中。隔岸松屏更奇谷，晚寒苍翠夕阳红。
悼严古津先生::冯其庸::小楼犹记识君时，落落风仪似牧之。卅载交亲秦塞月，一编遗墨楚臣辞。岂知春去成长别，但觉秋来泪暗滋。今想江乡云深处，吟魂又过青山寺。
种竹二首 其一::释函是::丹霞多异木，筼筜别一山。常恐绿阴短，分植诸岩端。天帚不可偏，横扫碧空烟。碧烟无尽时，此帚天门悬。阳屿有平石，名之为仙坛。方广十丈馀，四围青琅玕。风来动遐音，宫商自成弹。相传羽化人，石上去不还。洁净无尘箨，至今空盘桓。我非爱方士，爱此清风寒。敢效李卫公，日报竹平安。
倦绣图::仇远::花残院静昼阴长，困思瞢腾下绣床。肯信村中蓬鬓女，夜灯辛苦织机忙。
端州感怀 其二::屈大均::苍梧西咫尺，终古哭重华。水接牂柯阔，云开石室斜。天孙频此夕，帝子久无家。不分浮生苦，飘零信海槎。
韩季博所藏青山白云图::黄玠::门外马蹄三尺尘，屋底青山看白云。不知身世在城市，但觉爽气吹冠巾。鸭觜滩头沙渚露，依约西陵近渔浦。恼人归思满江东，烟树半沉天欲雨。
鹊桥仙（乙巳第四次雪）::吕胜己::银花千里，玉阶三尺，远近高低一色。天公今岁被诗催，特地放、冬前四白。梅梢竹外，频频轻撼，嫌乱瑶芳素质。耐寒相对不胜清，毡帐底、偎红未得。
代王簿上梁孟容副公二首 其一::刘迎::妙年椽笔赋长杨，一日声名满四方。天上风流青琐客，人间嘉庆绿衣郎。锦囊看读金花诰，画戟閒凝燕寝香。预恐政成趋急诏，海沂无计驻王祥。
次韵黄文若春日山行过秦德久六首 其四::周紫芝::不作林间曳履行，老来春日总无情。还惊柳上风催燕，又见花边雨弄晴。
颂古二十四首::释胜::驱耕夫牛照即用，夺饥人食用即照。不得同参把手行，安知袖里有穿窍。
题画二首 其一::邵宝::银河天上来，不复上天去。千载乘槎人，应迷问津处。
秋霁丰德寺与玄贞师咏月::唐彦谦::露冷风轻霁魄圆，高楼更在碧山巅。四溟水合疑无地，八月槎通好上天。黯黯星辰环紫极，喧喧朝市匝青烟。夜深独与岩僧语，群动消声举世眠。
陪徐子仁宿瑀上人房::金大车::平野千林雨，衰年七尺藤。独冲青嶂暑，来访白头僧。蔓草荒禅榻，虚堂耿佛灯。勿嫌山馆寂，长啸对孙登。
次韵宋履中题李侯檀栾亭::秦观::阴阴数亩箨龙稠，亭外危通一径幽。颇似竹林当日集，酒狂莫笑阮陈留。
春郊杂咏七首 其六::夏良胜::少从南国游，负却东山卧。云深矮屋封，天青孤鸟过。索索诗酒缘，劳劳簿书课。拂衣见高冈，顿把春愁破。
路温舒引俗语::佚名::画地为狱。议不入。刻木为吏。期不对。
徐秀才园亭::王安石::茂松脩竹翠纷纷，正得山阿与水濆。笑傲一生虽自乐，有司还欲选方闻。
瑞星诗::杨士奇::惟天之高，荡荡难名。仁覆万类，大德曰生。惟君宪天，行天之道。仁育群生，下民是保。天监君德，有允肖之。来享来歆，为祥为祺。皇钦天命，嗣临大宝。严孝宗庙，祗奉圣母。夙夜恭勤，惟德之霈。始于家邦，弘及四海。饥者食之，寒者衣之。槁者濡之，仆者植之。如艺黍稷，薅莠与稂。驱去螟螣，罔俾害伤。矜恻鳏孤，抚字无告。有昧弗率，勉勉教诏。除其凛冽，敷之融和。化戚以愉，易啸以歌。立纲布纪，惟贤之庸。推亡固存，履道大公。乃脩德化，制礼作乐。天叙有常，人文焕若。芒芒四裔，雨露所坠。慕义归诚，靡或弗至。上帝曰俞，允光予命。何以报锡，式鸿厥庆。嘉禾异麦，骈出于下。骈出于上，庆云膏露。宣德庚戌，月维己丑。其日丁亥，夕瑞在酉。大星如丸，九斿之傍。有彗若射，金玉其煌。素蟾东生，皎乎相辉。河汉为蒙，参井为微。厥名含誉，太史敷奏。百辟嵩呼，贺祥献寿。皇德仁圣，谦让是崇。归功穹祇，归功祖宗。归功圣母，亦及臣子。申命饬励，敬哉无怠。稽古大圣，轩辕唐虞。咸有瑞星，昭德之符。皇德格天，前圣一致。肆用作诗，永告来世。
浴佛日漫作::弘历::庭槐嘉荫绿婆娑，雨足郊原乐事多。愁喜幻缘都遣尽，閒情赢得阅清和。
闲兴 其一::卢青山::信笔如閒步，作文似野游。见花时一采，为石偶夷犹。问我何所获？初无一功留。将消此生尽，无遗饱食忧。
芗林五十咏 其二十三 白鹤亭::杨万里::可怜林下鹤，独肯伴先生。犹有冲天志，君听叫月声。
离亭燕 前题改本::顾贞观::烟水晚来空阔。望处白鸥飞没。折戟沉沙磨不尽，中有小乔香骨。谁唤起凌波，欲语亭亭似活。钓罢绿蓑慵脱。叶底画桡轻拨。粗服乱头相对处，绝称淡妆浓抹。俗累此全遗，翻恐为伊消渴。
摸鱼儿 重阳后四日与同人泛舟花潭，香宋生日也::邓潜::笑登高、破除成例，花潭今补重九。竹寒沙碧天然画，让与诗人消受。舟放溜。坐一镜清瑶，载得秋光瘦。衣痕绿透。向白鹭烟中，青羊市外，茶话道宫久。修罗界，是事如今都有。异形真现清昼。官租不欠催人急，自在沙鸥知否。江上柳。挂无限愁心，白社联耆旧。将秋作寿。趁佳会新晴，静华初度，同醉菊花酒。
杨柳枝六首 其五 通州道中作至元四年春::宋褧::齐化门东醉别时。主人折赠最高枝。船开酒醒潞河远，回头烟树漫参差。
为吴莲溪前辈题福延行窝图::夏孙桐::我欲得钱买青山，每抚空囊辄自悔。羡君手积买山资，况更有山不待买。有竹有杉屋庐深，某水某邱钓游在。家山画出题行窝，此意云何当索解。得无权作卧游看，还山之计将有待。读君作记颇幽异，埋莂披荆经百载。山鬼能言伴啸歌，石佛有灵乐爽垲。住山清福那可负，有田不归真自绐。商颜芝草甘如饴，奚事鸡栖尚人海。
二月丁卯喜雨吴体为北门留守文潞公作::黄庭坚::乘舆斋祭甘泉宫，遣使骏奔河岳中。谁与至尊分旰食，北门卧镇司徒公。微风不动天如醉，润物无声春有功。三十余年霖雨手，淹留河外作时丰。
颂古十一首::释智鉴::背前面后扬家丑，揭地洪音师子吼。分付仙陀知不知，法身午夜藏北斗。
次韵久雨言怀::苏颂::久雨涔{左雨右资}浃甸圻，层云晻暧压城低。沈灰将恐蛙生灶，负土深防蚁漏堤。避冷竹窗烘炭兽，祷晴琳馆抗旌霓。知君方欲行千里，早晚残霞却照西。
嘉定州::钱中枢::地势九峰合，人烟四望稠。江流清见底，木叶翠无秋。渔户獭为网，山家竹作楼。亦知汉嘉守，真个胜封侯。
秋风::张镃::秋风本自佳，岂直令人悲。连宵天上送好月，我病偶失登楼时。长安城中少人咏，风月似厌空相随。凌晨吹云满虚际，却向山头移雨至。老夫识破不生愁，黄叶阶前从委地。人生三万六千日，何苦区区论得失。定将印绶弃掷归南湖，秋风与我还相娱。
送吴子似归番阳::陈文蔚::忆昔舟泊云锦溪，溪上故人知为谁。读书亭中不草草，永平人物入深讨。生平藉甚梅子真，我乃晚遇情相亲。古人事业贵悠久，归欤访我同门友。
寄汪扶晨::屈大均::黄山之麓有潜溪，君家溪口花竹迷。飞书招我谒轩后，三十六峰素手携。行至芜阴车忽止，六月盛暑汗如水。安得风捲朱砂泉，飞来为我易毛髓。膏淳黛蓄白龙潭，雨中喷薄当花龛。诸泉尽自汤泉出，未若潜溪味最甘。寄我紫霞茶，不寄潜溪水。活火自烹时，相忆情难已。我在秦淮日举杯，糟丘何处不蓬莱。酒星最忆青莲客，独溯风流采石来。谁作长歌赠太白，任华才气真诗伯。去年汝惠一长篇，捲起西江泻精魄。丈夫叱咤本非常，战法往往寓文章。五兵相救乃神变，用短从来兼用长。天生汝笔能雄放，青莲未是丈人行。处处金焦砥海门，篇终始得波涛壮。
题汉未央瓦砚歌::缪宝娟::紫云一片土花结，寒光隐隐凝霜雪。流落人閒三千年，不随碑碣同磨灭。古来宫阙盛炎刘，未央宫与阿房侔。阿房一炬成焦土，汉家片瓦犹千秋。片瓦功能夺真宰，蛟龙泣罢啼痕在。质坚不为岁月磨，色古岂历风霜改。昌溪吴氏宝用之，沧桑变幻不可知。洪子嗜古有奇癖，得从古市光陆离。盛以宝盒盘蛟螭，奇气掩映珊瑚枝。岱翁铭字工刻镂，酂侯古篆形模旧。精金可铄石可灰，此物永并鼎钟寿。
缴奁::杭温如::纨绮营身物，簪珥饬容具。儿身无所托，纨绮安所附。儿容不复修，簪珥何所顾。空馀此妆奁，衣笥间藏注。饮泣奉高堂，留充嫁与娶。姑闻亦心伤，涕泣零如雨。含泪劝姑前，儿命安所遇。从今不出闼，钗荆与裙布。
秋夜（二首）::陈汝言::喔喔荒鸡唱五更，起瞻北极大星明。佳人捣练秋如水，壮士吹笳月满城。江海久惭生计拙，干戈深动故园情。尺书望断南来雁，怅惘空令涕泗横。
贺新郎 寿清尹靳从矩::朱晞颜::县古槐成幄。燕泥香、繁红坠雨，半帘花落。一夜江皋黄犊雨，万顷绿云喷薄。听四野、田家欢乐。堂上琴声堂下水，昼庭空、自下风檐雀。喧竞少，尽不恶。竹窗暑净巾斜著。傍筠轩、閒舒啸戏，舞翻霜鹤。棐几藤床挥玉麈，风骨棱棱如削。炯一段、清冰秋壑。待得河阳桃李满，向雪堂、细订梅花约。须唤我，共酬酢。
竹间::林庚白::竹间离落杂农夫，官舍参差一瓦无。过雨频看风日斗，沿坡惯负地山趋。海空战舰宁能国，寇限长江尚可图。百里车声千仞雾，他时留取话陪都。
菩萨蛮 美人午睡::许冰玉::绿云撩乱堆红袖。粉香零落胭脂瘦。鹦鹉一声声。回头错应人。近前情脉脉。试把香肩拍。双手约金钗。朦胧眼不开。
西龙道院::洪咨夔::溪影山光浸晓寒，空庭人马报平安。梦回非想天中界，身是无怀国裹官。桑葚青红鸠澒洞，麦花开落雉蹒跚。好班嘉定中兴诏，尽与蓬婆滴博看。
秋夜斋中::陆游::残年冉冉返丘园，败屋萧萧长子孙。久悔文辞妨大学，偶因忧患得玄门。扶持後死知天幸，容养无能荷国恩。急雨打窗秋又晚，旋挑野菜助盘餐。
咸丰十年二月江上报警将谋避兵于华藏诸处过姚湾山题壁::荣汝楫::我本蠡湖人，来游湖上山。生长山边未一至，抠衣独上山之湾。湾中有庵庵外石，平广依稀似几席。那知世上有沧桑，拾叶扫苔且休息。我行至斯心大畅，全湖对面豁相向。明如晓镜乍开奁，七十二峰一指掌。湖水白茫茫，湖山清且绿。长松飐风自在吟，引我歌作湖山曲。曲成大笑题高处，惊起林禽舞云树。夕阳无情催我还，长啸一声下山去。
题范道士二牛图::范成大::西畴涤场净无尘，原头远牧秋草春。一牛疾行离其群，一牛返顾如怒嗔。目光炯炯狞而驯，点缀毫末俱逼真。不颠不狂笔有神，妙哉吾宗散仙人。
发吉州::文天祥::己卯六月初一日，苍然亭下楚囚立，山河颠倒纷雨泣。乙亥七夕此何夕，煌煌斗牛剑光湿，戈鋋彗云雷电击。三百馀年火为德，须臾风雨天地黑。皇网解纽地维折，妾妇偷生自为贼。英雄扼腕怒须赤，贯日血忠死穷北。首阳风流落南国，正气未亡人未息。青原万丈光赫赫，大江东去日夜白。
西直门外 其一::弘历::雨足新秋霁景低，石衢廿里不妨泥。凭观稍慰祈年望，下隰高原秀已齐。
寒食招和叔游园::苏舜钦::异乡风俗伤嘉节，久客情怀喜友人。共挈一尊诸处赏，谁家得似故园春。
再和并答杨次公 其二::苏轼::毗卢海上妙高峰，二老遥知说此翁。聊复舣舟寻紫翠，不妨持节散陈红。高怀却有云门兴，好句真传雪窦风。唱我三人无谱曲，冯夷亦合舞幽宫。
乌夜啼 问余斋过长沙有赠::裴涛::流星飞过潇湘，下河梁。散作人间灯火满空江。山与泽，如宾客，坐相望。一路秋烟秋雨两茫茫。
题扬州山光寺::卢秉::马蹄轻蹙柳花浮，醉入淮南第一州。不是青楼羞薄幸，自缘无锦作缠头。
第五回回前诗::曹雪芹::春因葳蕤拥绣衾，恍随仙子别红尘。问谁幻入杂胥境，千古风流造孽人。
哀刘将军::郑思肖::万重围里脱兵氛，匹马勤王志不分。既抱忠贞仇敌国，莫于成败议将军。身前名照江南月，地下心衔塞北云。为痛英雄并消没，托诗为史笔传闻。
管文彻通易学自冠入场屋垂老未谐文公诗人品题至成轴::曾丰::世业馀方册，生涯只短檠。韦编闲里绝，髀肉暗中生。憎达终难免，忧贫似不情。诸公题品价，自可比连城。
题伯牙子房子猷太白四图 其一::杨士奇::八音丝为尊，由来识者难。邂逅两相契，何辞为君欢。妙绝山水操，殷勤一再弹。相知苟不尽，徒贻后时叹。
癸未元日过敬美小酌试笔::王世贞::献岁家园倚杖过，剧欢儿辈奈衰何。寒贪棣萼连枝暖，病怯屠苏半户多。白屋千家同惨淡，黄冠一老自婆娑。长安日有维新诏，不必春风到薜萝。
宋玉::杨慎::文藻三闾并，幽怀《九辩》知。云为巫峡赋，雪作郢中词。茅屋还遗址，兰台异昔时。鸿裁谁猎艳，空自拾江蓠。
投所知::李中::孤琴尘翳剑慵磨，自顾泥蟠欲奈何。千里交亲消息断，一庭风雨梦魂多。题桥未展相如志，叩角谁怜甯戚歌。唯赖明公怜道在，敢携蓑笠钓烟波。
庭树::郑珍::昔余种树时，意使蔽庭日。荫成绕檐户，乃觉似居室。随时各含花，无心复结实。夜凉壁上影，静共人抱膝。虽辞昼閒日，永碍初上月。人事宁可兼，此得彼亦失。窅然发深心，阴阴乱虫唧。
书直舍壁二首 其一::陆游::三黜愧公议，再来仍冷官。志无重奋发，身有转衰残。加饭支馀息，添衣禦早寒。归休应渐近，不是强心宽。
同沈宪长饮观音阁::陈崇德::坐客总非凡，狂吟醉石岩。诸峰连座榻，极浦送归帆。地迥凌高阁，春寒透旧衫。仆夫催上马，钟响隔林杉。
寓居六咏::苏辙::西邻分半井，十口无渴忧。岁旱百泉竭，日供八家求。艰难念生理，沾足愧寒流。比闻山田妇，出汲争群牛。
吉芝楼杏花盛放::金兰贞::小园一夜放春花，姣态妍姿斗彩霞。正值晓妆帘幕卷，万重红雪拥窗纱。
乌林行::马子严::荆州儿曹不足恃，何物老瞒欺一世。兵书浪语十三篇，不料乌林出奇计。降准云孙驱伏龙，紫髯强援要江东。戈船植羽蔽寒日，雪浪崩崖惊晚风。行閒一卒如儿戏，持火绝江人不意。灰销汉贼终老心，功入乔家少年婿。君不见华容道旁春草生，魂销不听车马声。哀猿夜啼霜月冷，空余野燦沙边明。
秋日彭云生先生约访江楼诗碣 其一::刘东父::商意满林薄，园亭叶渐飞。云深迷竹径，潮落见渔矶。秋树晚蝉寂，遥天江雁稀。故乡风景好，犹是恋斜晖。
伤春 其二::袁树::乍减东风二月寒，雨痕犹湿小阑干。荷珠倾处重圆易，蕉叶开时再卷难。绿酒我能浇块垒，黄粱人自梦邯郸。柳条惹得离情乱，只管青青系玉鞍。
依韵和杨直讲九日有感::梅尧臣::也持黄菊蕊，时望白衣人。苜蓿从来厌，茱萸却乍亲。护霜云不散，吹帽客何贫。莫要悲摇落，秋花更胜春。
奉和黄山汤池留题遥寄之作 其一::柳是::素女千年供奉汤，拍浮浑似踏春阳。可怜兰泽都无分，宋玉何繇赋薄装？
游雁荡::马君武::夜入灵岩寺，初更月上时。庄严僧拜石，静默叟听诗。门外南天柱，楼前大将旗。象形皆妙肖，造化亦神奇。
百慵室 其一::张萱::闭门却扫白头翁，新筑茅斋号百慵。木石与居鹿豕押，衣冠不着马牛同。早眠罕见窥檐月，渴睡稀闻报晓钟。欲作解嘲心懒慢，乾坤如许幸相容。
长至日界首阻风::杨守阯::云帆遥逐雁南征，屈指三旬计客程。路入淮扬两州界，时逢天地一阳生。石尤风气连云黑，甓社湖光入夜明。还忆往年当此日，满襟风雪上陵行。
送楚伧北伐 其一::柳亚子::投笔从戎信可儿，儒冠误我不胜悲。中原胡马横行日，大陆潜龙起蛰时。百粤河山秦郡县，三吴子弟汉旌旗。茫茫此日难为别，侑醉且拚酒一卮。
点绛唇::高观国::钓月篷闲，载诗却向旗亭醉。翠蒲阴外。莫放双鸥起。水佩仙裳，洒落烟云意。来相试。玉绡新制。要写蓬壶记。
秋柳::熊盛元::一堤云影半枯黄，搔首攀条兀自伤。终古斜晖红脉脉，不应仍旧管兴亡。
题法门寺::姚佳::一塔淩空势若雷，扶风重见法门开。清明元宋翻天过，金碧辉煌出地来。四十九年弹指说，三千世界转轮催。有缘来此无人识，舍利光中去又回。
拟古诗二十首 其十八::杨起元::清夜朝上玄，戢志恂以慄。猛神纷侍卫，群真俨罗列。众生充下界，形声无不彻。一感斯一应，微尘不分别。古人事上帝，后儒疑假设。学不通天人，难以语明哲。上帝日汝临，敢不自芳洁。
聚玉堂为吴主簿赋::王绂::君家子弟追王谢，玉树森森满庭下。器美难容韫椟藏，才高应得连城价。堂前见客温相和，德业尤宜更琢磨。迟看怀宝联班出，南陌珊珊响佩珂。
深静堂::李处全::鼎来朱墨苦难逃，两夕山中暂释劳。野岫拥檐青巀嵲，回塘足雨绿週遭。繙经深院心宜静，远迹红尘意自高。漫把新篇供写物，么麽好敢说诗豪。
奉教和资中八景 其三 官渡春波::王绅::忆惜当年此问津，渡头青草满堤生。行人日暮呼舟急，稍子心谙蹴浪轻。白石清泉明素志，沧浪绿水濯尘缨。因兹却动西陵兴，几度思乡梦不成。
元宵::陆深::满街灯火杂游尘，消受风光五日春。微雨澹云城上月，纸灯茅店客中身。家遥隔岁书随雁，山近当窗鬼笑人。佳节不殊心赏异，梅花新水独相亲。
虬髯行送陈忠甫赴戚将军幕::欧大任::虬髯猿臂气如虎，都人共识陈忠甫。吾乡曾表孝廉家，奕世不绝衣冠谱。少年握管善草书，近日工诗能乐府。胡骑天山敕勒歌，公孙剑器浑脱舞。头上新焚章甫冠，据鞍欲扫东西虏。杜陵入幕本诗人，仆射岂徒似严武。今之太保大将军，蓟门仗钺开胡云。戏下多收草茅士，半与卫霍论功勋。君行许国奇男子，万里封侯从此始。燕郊八月飞寒霜，赠君犀甲铁裲裆，蛇头双矛丈八长。渔阳山河尽锦绣，汉家障塞皆金汤。三卫贡市性犬羊，土蛮岂足称名王。丈夫尺寸在边疆，金印累累摇日光。好儿却是李亚子，醉杀不数孙家郎。秦五羖，魏五釜，微贱成名自千古。策清大漠以尺箠，生缚匈奴用长组。陈忠甫，归来何以报明主。
鹊桥仙·绣衾初展::王国维::绣衾初展，银红旋剔，不尽灯前欢语。人间岁岁似今宵，便胜却、貂蝉无数。霎时送远，经年怨别，镜里朱颜难驻。封侯觅得也寻常，何况是、封侯无据。
五位::释子淳::正中来，运步红炉遍九垓。宝月夜光随处静，披云终不露织埃。
画::岳岱::过雨溪山秋色新，携琴还有竹林人。僧房细绕岩前路，红叶随风打角巾。
春仲偕黼臣乘小舟泛西湖，由孤山白沙堤步归，次前韵 其二::许传霈::西泠别后两年新，山色如逢蕴藉人。但得楫舟安水国，无愁波浪弄风神。岩空人去閒花住，岸远禽来好语真。回首婺东桃洞在，几多春意绾车尘。
金乡送韦八之西京::李白::客自长安来，还归长安去。狂风吹我心，西挂咸阳树。此情不可道，此别何时遇。望望不见君，连山起烟雾。
简韩仲朋::朱翌::老范好客老更豪，长恨无人陪痛饮。我尝解带坐南轩，闭门投辖则大窘。小韩云是故人子，酒量直须吞万顷。昨宵风雨送秋来，雨罢月林散清影。想当一口吸西江，看抚朱丝移玉轸。谁将五斗为解酲，蜾蠃螟蛉供一哂。野人无酒可留公，一酌山泉荐佳茗。
招陈守倪倅小酌::郭祥正::梅花落尽杏花迟，终日廉纤细雨霏。不倒一樽消客恨，可令醒眼送春归。
生女::黄遵宪::拜佛拈花后，居然见汝生。系丝谁健妇？争乳奈雏兄。觅果年来事，游山嫁毕情。一齐到心坎，杯酒醉还倾。
秋郊::李廌::郊原千里望，好是暮秋时。欲尽登临兴，惟应杖屦宜。鹗鵰方得意，燕雀彼焉知。黄犬苍鹰去，谁家年少儿。
次韵高子文秋尽怀归::李若水::把酒送秋去，此怀难具陈。十年江海梦，一几簿书尘。自叹栖栖者，谁怜落落人。渊明归思切，篱菊带霜新。
宿小寺观主僧升座::刘克庄::静处尤宜策睡勋，径投禅榻炷炉熏。恰为胡蝶春游美，忽吼华鲸曙色分。僧袒右肩方说法，我聋左耳若无闻。平生不作桑间恋，草草逃包下白云。
庭中海棠为风雨所败 其二::文徵明::崇朝妒雨损花枝，更著狂风彻夜吹。莫自怨他风雨恶，靓妆能有几多时。
次公满秩来归偶上巳寒食同日父子小酌::杨万里::又是一年脩禊时，何须曲水泛金卮。遍尝众酒少亦醉，坐到三更眠未迟。上巳巧当寒食日，春风悭放牡丹枝。白头父子灯前语，忘却江湖久别离。
送新恩善济处士归玉笥::夏竦::蠲疴妙剂分黄阁，驻景仙山奉紫闱。太秀山川须长价，少微星宿已增辉。幅巾不被尘缨缚，别笈唯封赐药归。唳鹤鸣猿好相候，利名无染世还稀。
西江月·万木经霜冻折::佚名::万木经霜冻折，孤根独报春来。前村雪里一枝开。将缓月华光彩。一点唇红不褪，妆如傅粉皑皑。和羹端的禀天才。终入庖人鼎鼐。
挽东莱先生::杨诚之::德性天然具，文章少已工。淳明范太史，简澹小臾公。圣学骊珠贯，人材水镜空。膏车轻万里，垂发哭途穷。
重过茶池亭::凌义渠::驱车往复此山乡，列嶂参差亚短墙。一掬冰棱添茗苦，半凹石路带枫香。谁同遗老衔碑冷，好续前游引梦长。墨沈重寻俄八载，暗中星火照人忙。
次韵刘伯温御史春游::张雨::草木幽馨涧道微，白云拄杖去如飞。独寻玉女洗头处，相伴仙人采药归。几叠翠微深杳杳，一帘红素乱霏霏。何堪酒债兼诗债，老却江南白苧衣。
赠柳陈父::王世贞::吾爱柳夷旷，相逢输素襟。紫髯伧父相，白雪郢人音。未办买山橐，谁怜避地心。世情杯酒似，处处可浮沉。
挽句山先生步李廉衣韵::边继祖::肯为莼鲈便忆家，暂留耆宿领清华。讵知病似沾泥絮，转觉官同著袂花。风雅顿教前辈少，清贫还重士林嗟。茂陵遗稿名山富，早晚西湖走传车。
戌妇词三首::刘克庄::织锦为书寄雁飞，功名从古恨无机。良人白首沙场里，何日封侯建节归。
送智玄首座归蜀中旧山::刘得仁::像教得重兴，因师说大乘。从来悟明主，今去证高僧。蜀国烟霞异，灵山水月澄。乡闾诸善友，喜似见南能。
五杂组二首 其二::陆游::五杂组，机上绮。往复还，冶游子。不得已，富儿死。
送汪象先伯仲还新安二首 其一::胡应麟::叹息金兰逝，参差玉树长。多才秦别驾，雅量陆平章。马鬣封仍下，龙门副永藏。河桥相送地，抆泪滴干将。
吕梁::皇甫汸::蓬转历徐方，萍漂过吕梁。奔涛朝浴景，流沫夜澄光。清济疏源迥，黄河引派长。天吴云际发，海若雾中翔。萦石神难凿，襟山险易藏。乘槎疑上汉，捐佩似浮湘。未能观不骇，但遣泳相忘。
清口驿::胡俨::夜度清口驿，寥寥犬吠幽。人家散墟落，舟楫倚汀洲。薄雾浮空起，长河带月流。悲歌何处发，不觉动离愁。
古从军::章以荣::男儿重志气，投笔好从戎。报国宁辞难，时危敢论功。十年行剑外，一戍滞云中。飞将当时意，萧萧牧马风。
秋夕望月::张九龄::清迥江城月，流光万里同。所思如梦里，相望在庭中。皎洁青苔露，萧条黄叶风。含情不得语，频使桂华空。
句::范雍::五老峰排连户色，万山寒耸入云株。
经言::释函可::朝出见歌舞，暮归见黄土。此事未足奇，所奇在何处。朝出见歌舞，暮归见歌舞。
舟过彭泽::林弼::彭泽县前杨柳新，客舟暂系大江滨。宝花满地来天女，石笋中流护水神。城郭千年非故物，菊松三径几归人。此身何似醉乡乐，愿乞先生漉酒巾。
苟晞将破汲桑诗谣::佚名::元超兄弟大洛度。上桑打椹为苟作。
游虎邱::焦焕::寻胜访幽刹，招朋泛远舟。清风杨柳岸，微雨芰荷秋。师去余禅几，云閒动客愁。无缘陪玉麈，共醉碧山头。
偈六十九首::释道宁::阴云弥四野，心地长尘埃。试请回光看，生从何处来。
十二月六日大雪::曾几::薄晚蓬山下直馀，笑看六出点衣裾。絮飞帘外无萦绊，花落阶前不扫除。松鬣垂身全类我，竹头抢地最怜渠。短檠便可捐墙角，剩有窗光映读书。
寄兰史、晓沧、菽园用晓沧韵 其三::丘逢甲::台上歌声起半酣，茫茫项定与刘龛。岂真汉厄逢三七，终见尧封暨朔南。誓罢猫仍容武鼠，梦回虎已齧嬴骖。百王道在焚难尽，数典偏怜有籍谈。
送曹杜赴试礼部::王令::霜风琅琅鸣鼓鼙，鸟寒夜噪树折枝。居者不出行者归，厩马解衔车弃脂。长河夜冰船就维，百贾晏起朝闭扉。为问当今行者谁，出门千里到何处。母送拊背父叹嘻，儿惜欲去哭挽衣。上马反顾纷涕洟，非所愿欲去何为。家虽有田丰岁稀，所得偿公不及私。况望膻芗事庭闱，结发从学今十期。始自有志痻孔姬，岂愿从世成依违。高堂华发纡素丝，暮年待子为光辉。望我日人莫报之，苟得一笑辱弗辞。况望三釜家无饥，吾於二子久所知。怪其才高所就卑，今乃语此诚可思。近闻天子变典彝，欲拨旧况收新奇。子行出仕适其期，骅骝得路无衔羁。罗酒行矣无自迟，去取天宠酬亲慈。
春游::田登::曲曲沿芳径，纷纷点落花。莺声随远岸，雁影落平沙。薰入游人醉，青归去鸟赊。伤春回远眺，落日暮山斜。
太平道中观石壁次韵二首 其二::湛若水::景浓不可泥，情缓故无疲。称意崖云丽，伤心壁月奇。久婴性尔癖，太瘦是吾诗。微意凭谁诉，峰头病鹤知。
唐人画牡丹图二首 其二::陈克::残红通白及时开，不费君王羯鼓催。玉笛重拈天一笑，外边蜂蝶等闲来。
菩萨鬘 灯光梦影图::姚华::宵来叶上飞胡蝶。兰闺浅睡香痕湿。一霎梦中身。灯前假更真。晓钟声怎涩。雨促春归急。惆怅送春心。愁人绿渐沉。
送别诗::卢青山::送君南浦，天阴欲雨。送君北浦，天阴欲雨。我欲不送，相思情苦。我欲长送，水深无路。
雨庵为兴圣泽公题::张宁::树滋林借润，客断屋添幽。穿榻有寒色，空阶无夜愁。微怀生物喜，久慰望霖忧。多少离居者，斜风江上舟。
冷水滩::王圣::白石苍苔护板扉，人家终日住清晖。二分翠竹三分水，时看蛮禽拍浪飞。
夜飞鹊 寄怀张处中::董俞::故人游未返，目断南云。双鱼消息空闻。越山迢递几千里，岭梅落尽馀香。丈夫天涯寄迹，喜主人同调，杯酒情亲。葛巾棕屩，看飘然、七尺闲身。试上凤凰山望，海气拍长空，蜃雾氤氲。更有丹梯石室，桄榔万树，翠羽成群。眼前奇景，是天教、付与诗人。待少文游遍，故园归隐，同采秋莼。
题画四首 其四::宗臣::雨落千山南，月照千山北。山上把芙蓉，苍苍动秋色。
赠陈頀湛雨 其一::陈献章::说到忘言处，无诗可赠君。许将临别意，一点落黄云。
阙题::刘跂::北堂手种蓝田玉，采斸不随姜芋畴。迩来留得花为佩，付与吴侬可疗愁。
赠黄门陈应和侃奉诏使琉球国::湛若水::平生远游志，万里乘长风。飘飘临倒影，高举淩苍空。北至北溟北，东至东海东。何其形迹滞，此愿将莫从。大鹏罹罗网，戢翼居樊笼。之子金闺彦，锦绣罗心胸。文星见眉宇，嘘气如长虹。又如插六翮，翛然驾高穹。自言有远役，秉节飞六龙。何以为前驱，雨师与丰隆。将命遄朱鸟，呵护先祝融。予闻为起拜，高歌壮其行。持被恋入直，安足为士雄。丈夫志六合，岂在寰堵中。
同陈兰甫花埭泛舟::徐灏::海珠台畔气凄清，一叶西风荡桨轻。秋水亦如天上坐，好山浑似镜中行。蓼花烟外杨孚宅，榕树阴边陆贾城。江渚夜来铙吹罢，船头坐看月轮生。
上巳同外携儿子振裕登滕王阁::朱中楣::水落沙犹曲，风恬浪不漩。繁樯依断渚，孤鹜没遥天。醉柳开新火，啼鹃破晓烟。登高欣有赋，索价问榆钱。
题残雷琴铭::谭嗣同::破天一声挥大斧，干断柯折皮骨腐，纵作良材遇已苦。遇已苦，呜咽哀鸣莽终古！
九日二首::曾几::儋耳重阳菊满头，恰如佳月即中秋。归来唱著中原句，却道黄花蝶也愁。
待隐园为邃庵冢宰赋::顾清::先生奇才天下闻，先生早达非隐沦。名园十亩手自辟，远意正在桑榆曛。苍生日夕要霖雨，碧山岂得留閒人。君不见晋公绿野晚始就，魏公老圃当秋芬。人生适志亦有日，弹丸鸮炙空劳神。隐待园，园待隐，尘海茫茫几时尽。会须重梦竹间翁，烟雨春风谢招引。
绝句 其七::苏镜潭::诗人梅宛陵，穷愁诗愈工。欧阳作之序，寄兴托鱼虫。
九日感伤::戴良::常年九日倍悲秋，况在长涂独倚楼。手种白杨何处是，头簪黄菊此生休。悠悠岁月祇添老，靡靡湖山已倦游。只有思亲双泪眼，寒江忍付水东流。
送贵草堂之武林千佛讲寺::南洲法师::道公法中龙，高风凛僧史。当年旧招提，颓落红尘里。千佛久沉辉，数间犹共峙。寒灯耿纱笼，雨藓蚀华戺。传之岂无人，往者竟谁似。兹焉得良才，扶植将有以。钱塘十万家，青樾接城市。善导应往谐，讲花喜新委。尝闻神宵游，子夜何足齿。妖术苟内讧，正涂嗟壅底。鼋鼍浮汴宫，龙马渡江水。道州复生还，栖迟亦聊尔。青松入湖滨，焦叶散荆杞。烟朝见渔樵，月夕来鹿豕。吾侪遭盛明，恩渥愧无比。乞身傥东归，幽寻从此始。
西溪舟泛 其二::孙传庭::小泛西溪上，悠然自在流。吾原应纵壑，仆故解操舟。短棹随花发，轻帆共月浮。忽疑多事客，击楫欲何求。
游岳麓 其二::张恩泳::盘旋石路曲，䆗青岩高。远闻清梵音，古寺依岧峣。攀藤涉奇境，木落风萧萧。苍藓留鹤迹，石泉泻寒涛。上有百尺松，巃嵷凌云霄。松花香不扫，冷翠摇枝梢。缥缈羽衣仙，飞空架长桥。
和杨侍读介夫得子::王鏊::生男自好况怜才，杏子生仁菜有台。阿大喜多犹未老，之无识遍尚云孩。科名十二看重拾，家帙三千取次开。说与眉山诸草木，苏家秀气数应回。
古战场::郑善夫::朝发汾河，暮经白沟。茫然战场，四时为秋。黄云阨关，壮士不忧。拔剑斫地，战骨无收。风沙冥冥，髑髅啸歌。鸟飞不下，客行奈何。世无凰麟，龙虎斗争。谁哉弄丸，四海解兵。
和汪本真先生韵::曹文晦::吾尝笑宁子，饭牛遂成歌。悠悠白石音，时哉将奈何！稊稗满秋原，风雨残吾禾。君子不时见，小人日以多。已矣奚足叹，曳杖松间坡。
蝶恋花十一首 其七 倚梧桐::崔荣江::万里浓云遮去路，雁阵低回，罾结浑如故。身倚梧桐愁冷雨，飘摇一叶伶仃舞。无理阊风吹断句，昨夜成词，飘渺轻寒处。遣梦江南心寄与，同心结上深深许。
幼点风雨中孥舟枉存见和前作并示去夏寄太夷词再叠以答::陈宝琛::去年溪流高平城，今年海涨禾减茎。天方西顾那可吁，且喜胡汉新寻盟。黄祥鼠舞逮比户，臭腐谁遣当涂横？苇茭朱索不辟鬼，却假春令桃符惊。要知震荡出天意，风雨夜发如鏖兵。荔奴谏果汝何罪，也殉艑舰漂沧瀛。跫然孤艇狎浪至，诗笔摇掷江春清。残灯对坐话潇晦，信宿望断晴窗赪。因思战尘起碣馆，观台云物方英英。十生九死脱兵际，有泪如海从谁倾？昨宵檐响迸西朔，入破枨触梦馀情。爱君诗好词更好，出门泥潦今焉程？晓来稍霁复苦暑，打纸试听苍蝇声。
江晚::邱云霄::疏林依古渡，故国绕长川。去水乱缠石，遥山翠贴天。山猿堪有泪，沙鸟愧閒眠。何处传羌篴，偏能到客边。
为鲤南四弟家修写梅系以八绝句 其二::曹家达::中洲写影月昏黄，吹罢参差两渺茫。剩有清愁寄修竹，只应珠泪满潇湘。
为印孙作二首 其一::缪思勃::吾儿纯孝又生孙，一脉相传有宿根。暂尔阿婆初地去，半言才及辄销魂。
桃源::释宗觉::深隐犹疑世上闻，桃花还洩洞中春。当时不得渔人入。将谓人问几世秦。
虞美人 其三::陈维崧::灵符飐上香云腻，绣虎钗头睡。守宫蜥蜴粉蟾蜍，还剩元绡半捻裹蜘蛛。灯前笑把檀郎蹴，谁道诸般毒。东家蝴蝶过西家，多恐薄情心性劣于他。
赠苏州教授钱宏甫二首 其一::顾璘::传道青鞋入旧京，乱山何处觅经行。因君却梦西湖色，一夜垂杨满目生。
失题九首 其四::李之仪::佳禽百啭不惊风，午日濛濛睡眼中。几片犹飞残腊白，数枝初见出墙红。低回节物怜迁客，漂泊生涯难老翁。多谢春光相击拂，一樽倾倒许谁同。
早秋书事二首 其二::李昭玘::尽日与琴语，经旬无客过。蝉移鹊争树，鱼散雨倾河。每悟酒如圣，不禁诗作魔。风声稍萧瑟，残热定无多。
夜病::马廷鸾::幻身危抱十年病，青眼俄成一旦昏。夜席何常卧尊者，晨炊不拟饭王孙。蜗涎有几春潮涌，鸡唱无凭晓日暾。惟有阿枢痴不去，几回惊起问家尊。
箜篌引 / 野田黄雀行::曹植::置酒高殿上，亲交从我游。中厨办丰膳，烹羊宰肥牛。秦筝何慷慨，齐瑟和且柔。阳阿奏奇舞，京洛出名讴。乐饮过三爵，缓带倾庶羞。主称千金寿，宾奉万年酬。久要不可忘，薄终义所尤。谦谦君子德，磬折欲何求。惊风飘白日，光景驰西流。盛时不再来，百年忽我遒。生存华屋处，零落归山丘。先民谁不死，知命复何忧？
代送林童子恩荣学道之延平::陈亮::一棹夷犹上剑津，烟霞楼观可栖身。云山漫漫空伤别，野鹤昂昂已出尘。溪路梅花千树雪，仙家瑶草四时春。他年鍊得金丹就，持向高堂寿老亲。
秋凉遣病::沈周::淰淰新凉两月秋，病多犹自不梳头。馋奴客燕虚支酒，懒子书檠假惜油。蟋蟀庭除朝露在，蟏蛸窗户晚烟收。近时江海欣平盗，斗下芒星又可忧。
题瓜尔佳同知画像::陈谟::卿云景星丽天目，吴峰如绣江如醁。钟奇毓秀谁最多，九苞凤凰维夹谷。大明启运朝明堂，览德遂与群龙翔。西江下邑烦抚字，勤劳祗用跻民康。井井栽桑阴覆野，岁岁莱田有新稼。万顷黄陂澹更清，一襟寒雪光相射。丹青写出庙堂姿，唐代衣冠远有仪。瑶林琼树风临赋，预想凌烟阁上时。
和刘原甫省中新菊::梅尧臣::华省切星斗，沉沉严燕房。秋风茂陵孙，种菊烂生光。天晴蝴蝶飞，上下舞双黄。刘郎才笔豪，移榻吟在傍。日晚吏已散，残景上粉墙。有酒无饮伴，掇英襟裾香。还思陶渊明，弃官归柴桑。东篱独此物，盈把恨无觞。赖有白衣来，好事遗壶浆。适意各一时，岂乏同舍郎。
水调歌头 登苏仙岭访三绝碑::郭汉城::依旧郴江水，朝朝绕郴山。为谁流去休问，总是路行难。马到郴州马死，船到郴州船止，鸟怯雾瘴还。长吻和坚喙，更有万重关。重瞳暴，穷途血，化穷泉。由来孤直忠介，恨泪满山川。独爱书生强志，才高万人难赎，失落此江边。依旧潺湲去，脉默默只朝前。
九日饮延平萧氏庄::郑善夫::省郎园林秋色深，今日何日此登临。回溪鱼雁各自适，细路藤竹纷交侵。可怜风草四方动，不废瓶罂终日斟。满插茱萸应佳节，时危岁华容易阴。
洪器之梓寿亲::湛若水::昔憩斗山城，俯视老人星。还歙多老人，大老百二龄。我寿本无极，宇宙同生生。为子侑寿觞，将亲过大庭。
绝句八首 其五::弘历::小径曲通村，秋壶挂短垣。熙熙皇古世，欲咏已忘言。
曲江张九龄祠::张弼::瞻衮亭连礼锡亭，曲江俛首伴山僧。于今独立云霄上，无复梅花怨不平。
秋江独钓二首 其二::邓林::借问沧浪老钓徒，终朝垂钓得鱼无。连鳌须入任公手，莫谓虚名负壮图。
登华封台::曾永和::天开古洞隐山阿，秀色浮空拥翠罗。势控珠崖低太岳，地增金府壮炎坡。石潭云绕龙行洞，岩树风清虎渡河。忆昔东山盘谷老，栖迟共奈赤苍何。
锡山秦缦卿方伯家遇雪二首 其一::方仁渊::木落蓉湖冷暗催，众芳寂寂待春回。朔风恐扫诗人兴，吹遍琪花一夜开。
渔父::释元肇::身外即江山，流行坎止间。烟波垂钓直，天地一舟闲。到岸卖鱼去，无钱得酒还。不知尘世换，几度月弯弯。
效挽歌::李之世::逝水自东驰，浮云自西徂。与我周旋久，形影渐以疏。明知不可度，药饵强相扶。岩风动罗帏，吹我骨髓枯。讣音忽远闻，爱憎异悲愉。家人罗前庭，为我身后图。一身不自保，宁问妻与孥。妻孥浑不解，袒跣悲以呼。凌晨设祖奠，门外驾灵舆。室庐让与人，逼我山泽居。出郭独彷徨，四野冢累累。向来携手伴，执绋共前驱。车徒空杂遝，祇为观者娱。长揖谢世人，来与魍魉俱。
远寄::陈振家::行处青山多白云，撷来一片寄吾君。莫看纤薄浑无物，中有逸民归隐文。
春词::王建::良人朝早半夜起，樱桃如珠露如水。下堂把火送郎回，移枕重眠晓窗里。
新秋即事三首::皮日休::痴号多于顾恺之，更无馀事可从知。酒坊吏到常先见，鹤料符来每探支。凉后每谋清月社，晚来专赴白莲期。共君无事堪相贺，又到金齑玉鲙时。堪笑高阳病酒徒，幅巾潇洒在东吴。秋期净扫云根瘦，山信回缄乳管粗。白月半窗抄朮序，清泉一器授芝图。乞求待得西风起，尽挽烟帆入太湖。露槿风杉满曲除，高秋无事似云庐。醉多已任家人厌，病久还甘吏道疏。青桂巾箱时寄药，白纶卧具半抛书。君卿唇舌非吾事，且向江南问鳆鱼。
马远小景二首 其二::张雨::玉砂卷海白模糊，千树梅花埽地无。彷佛水仙祠下路，金枝翠带不胜扶。
武溪深::文同::峤南之武溪，其深不能测。潭潭滀瘴疠，水色重如墨。昏然潦雾作，上下毒气塞。仰视高飞鸢，跕跕堕两翼。交州恶女子，制驭费衔勒。伊余缪兵寄，得总浪泊役。常甘马革死，持此期报国。卧念少游言，从之何可得。
兴国灵山二十景和前令唐子侯氏 其十九 月池::卢宁::半亩溶光绿映盈，柳堤蘅岸蔼芳晴。窗临石镜天长晓，影湛银蟾气倍清。万象虚涵呈太素，一圈无极自天精。江湖景色多如此，惟是游人不用情。
山居杂诗九十首::曹勋::伏日更酷暑，当午剧炎烈。火云凝不动，势欲终岁热。天公苏赤子，雨随震霆发。一扫回清凉，庭筠助骚屑。
净居劝农三首::陈造::簿书堆里得抽身，梅柳风前触眼新。报答好春还著语，今朝犹喜是闲人。
如梦令::王哲::春暖回头不肯。直待九冬冼冼。冻得不惺苏，丹药难为救拯。将□。将□。却觅长生且等。
游少林 其三::区大相::为爱山林景物稀，登临随处竟忘归。云迷竹树浓还淡，雨堕岩花湿不飞。养晦高人曾索价，谈禅老衲欲留衣。何妨结社重来此，一洗尘心是与非。
南歌子::陈克::凤箓飞醇酎，龙筵喷异香。又还仁祝延长。正对金风玉露、爽秋光。一种庄椿老，五杸仙桂芳。当年天产窦家郎。须信来春同此、赋高唐。
司空平章军国事赠太师开国正献吕公挽辞五首::苏颂::二圣临熙运，元精降佐臣。人承太岳裔，生在敦牂辰。六纪登遐寿，三期秉大均。还骑箕尾去，仍值在蛇春。
重阳雨坐有怀圭峰登高::李以龙::望望玉台秋可怜，登高心事转悽然。黄花牢落东篱晚，细雨霏微九日天。杳杳秋空遥度雁，依依海树半浮烟。胜游回首今如梦，坐对山灵忆往年。
陪于先生璿兄戴子静游石泉::胡居仁::淡日凉风雨乍收，赐金田畔纵遐游。数声渔笛閒听罢，人意清和泉石幽。
罗先生归田八景为赋其四 其三 中林社鼓::顾清::高榆荫灵境，秩祀岁有虔。烹羊击我鼓，老稚走纷然。落日更起舞，酣歌间骈阗。少壮远行役，投老归农田。乡邻既无故，孙子亦多贤。但愿岁常稔，听此终馀年。
次韵叶翰林见寄 其二::程俱::相望千古一涪翁，还向江湖四壁空。病目自甘桃李后，野麋难着凤麟中。未成下泽还乡里，且寄穷阎蔽雨风。举世知音常契阔，空悲沉抑为谁雄。
暨阳怀古二十三首 其八 牛迹山::缪徵甲::舜过山下隐君子，饥饫山云渴江水。杜门不出三十年，世事营营任朝市。诗成和者陆与皮，千里同心室则迩。愁杀思归张季鹰，秋风祇说蒪鲈美。
宋皇陵::张诩::万里江山势莫支，君臣当日叹流离。东风芳草年年是，白骨青山处处疑。世界九州元属宋，衣冠一旦尽为夷。凭君莫话厓门事，话着厓门泪便垂。
酴醿阁::郭印::春风高阁上，雪片又能香。琢玉全天质，施朱笑晚妆。梅花如许瘦，柳絮不胜狂。况此偏宜酿，逢人问酒方。
后閒情十二章 其十一::姚燮::青溪云锁小姑愁，那得金钱媵蒋侯？渐识缠绵心欲死，知何感触泪频流。桐梢幺凤裁烟绮，柳角残蟾挂水楼。悄向屏山寻断梦，几回小胆怯帘钩。
咏史二十四韵::陈兴武::殷室久衰弊，天运自恢恢。三千六百钓，太公安在哉。文王不可遇，空坐渭水台。自古英豪人，落拓沦尘埃。时清无风云，国器不足培。穴坛惟社鼠，塞路多狐豺。竖貂久乘势，蹑身踞三台。内糜太仓粟，外蚀社稷财。上干皇苍谴，下贻庶民灾。掉头浑不顾，任彼黔愚哀。祠屋终高卧，奴役声如雷。弱质不敢近，相视惟唉咳。嗟嗟我旧邦，卵育多祸胎。南风究不竞，凤雏先死胚。娥眉人多妒，秀木风必摧。运途惟荆莽，大道不得开。国步艰若此，志士心未灰。纵横挥六合，往复穷九垓。绝负经纶手，乾坤待化裁。生民由饥溺，振济力谁该。水火初不避，应求祇低回。时日今曷丧，五子歌徘徊。乱臣惟一心，宁乏命世才。圣王冀有作，高呼时起来。
寿留余先生得生字::湛若水::自亲吾榜弟，如已拜先生。尚想趋庭教，无论翼世荣。着鞭骢马逸，脱蹝柏台轻。平格多延考，留馀与戒盈。逢辰歌岳降，初度纪王正。北斗斟元气，东皇进寿觥。百龄符帝锡，三老会时亨。莫憾莱衣旷，贤劳在野坰。
世美朝请贤友近按昭武还宠示道中杂诗十三首因成拙句奉呈::韦骧::冲蒙盛暑历山川，肤使何尝叹独贤。星骑逡巡一千里，仙才洒落十三篇。笼罗绝顶裁诗句，摅发高情破万缘。但恨阳春难继和，暗投终辨夜光圆。
腊月六日见雪::刘黻::一冬长是暖，见雪独精神。田野眠方稳，湖山认不真。众禽忧失树，孤客喜忘贫。只此严凝气，中含造化仁。
鹧鸪天::吴玉如::莫信山移愿不移。坚冰一夕化清池。炎凉人世无凭据，宛转儿心作许痴。堤上柳，月中姿。春风依旧度花枝。两情谁分成今昔，咫尺天涯悔已迟。
摸鱼儿 扬州::吴存::笑风流、少年杜牧，如今双鬓成雪。来寻豆蔻梢头梦，二十四桥明月。人事别。把故国兴亡，欲问无人说。淮云万叠。但雨外疏钟，烟中断角，到晓共呜咽。芜城外，几树西风落叶。销磨多少豪杰。平山堂上朝中措，天载妙音几绝。歌一阕。怪水部、梅花怪我心如铁。才情未竭。待跨鹤重来，缠腰半解，一奏玉笙彻。
续梅花百咏 其二十七 苔梅::陶德勋::瑶花满放影重堆，谁使纷飞点绿苔。知是春风深有意，翠阶衬出玉阶来。
赠法真上人::俞允文::高僧不出住花宫，百毳袈裟手自缝。遥想千岩秋色里，六时放梵下虚空。
甘草子 苦热，于川中万县::陈逸云::凝伫。帘卷高楼，新月窥窗户。夜漏已三更，苦热祈风雨。蒲扇轻衫仍苦暑。人间世、清凉何处。天上寒宫能否住。愿化鹏飞去。
玉门望狮子峰用旧作四韵 其二::王夫之::屡望高难到，前冬一杖时。分明霜雪苦，偪侧虎狼欺。芒屦仍潭水，石函尚小诗。只今肠可断，翻笑昔情痴。
遇仙槎 赠清风散人::马钰::勤勤物外修，谨谨心中扫。渐渐绝尘缘，细细通玄奥。灵灵大药成，灿灿神光好。得得遇仙槎，稳稳归蓬岛。
清明登镇海楼寄梁七::蔡哲夫::楚狂休自夸黄鹤，却逊层楼气象雄。五岳缠绵禺岭小，十年再见木棉红。海南春色愁难寄，天末佳人信未通。远念辽阳还积雪，故乡吹暖楝花风。
巴陵女子行::郝经::北来诸军飞渡江，突骑一夜满岳阳。楼头火起入闾巷，曹逃偶走如牛羊。巴陵女子尚书妇，生平不识门前路。乱兵驱出势仓皇，夫婿翁姑在何处？吞声掩泪行且啼，啼痕沾湿越罗衣。此身忍使人再辱，裂帛暗写临终诗。上言社稷安危事，下说投江誓天志。一回宛转一悲辛，心折魂飞不成字。诗成泪尽赴江流，蛾眉萧飒天为愁。芙蓉零乱入秋水，玉骨直葬青海头。古来烈妇才一二，谁似巴陵更文理。名与长江万里流，丞相魏公还不死。
时事杂感四首 其三::曹家达::旧君何地得偏安，寥落词臣胆未寒。文母早为新腊死，少卿得当报恩难。青蛇见座经三载，白虎谈经念百官。今日人纲沦没尽，更凭谁挽倒狂澜。
林下得月以木阴蔽遮为恨::戴复古::夏日思栽千树林，月明恨不扫寒阴。眼前物物皆如此，世事何能两遂心。
和寄朱文中::陈师道::仰高当日诵成规，想见风流盛一时。鲁国故知臧有後，孔庭早见鲤能诗。侵寻末路同倾盖，邂逅清谈为解颐。愿借湖山容膝地，为令松菊寄吾衰。
送堵太冲补任江山令::安希范::一官仍墨绶，新邑更弦歌。山路通闽近，溪流入越多。君应勒抚字，世自急催科。中使纷纷出，民穷可奈何。
赋得江清月近人::李孙宸::水天秋一色，夜月净涓涓。似练涵青镜，如轮动碧川。鱼龙听醉语，鸟鹊绕寒烟。莫向楼头妇，清宵照独眠。
求凤曲::刘克庄::古有轻生士，今无起死医。可怜茂陵渴，犹画远山眉。
虞美人::蔡灿::炉烟细细红窗闭。人睡浓香里。落花枝上乱莺声，最好采茶天气半晴阴。潜身半晌银屏侧，收拾双鸳窄。日高犹未到妆楼，翻怪小姑多事唤梳头。
叔赐迎侍以诗饯之且趣其来::李洪::折槛云孙擅后声，暂栖莲幕不谈兵。论诗更俗压竞病，痛饮何须分浊清。东阁梅残萦旅梦，北堂萱茂动归情。重来肯放韶光晚，叱驭加鞭莫计程。
题常乐寺五云台::姚舜陟::虚空本无云，一气谁所主。云空两无碍，起灭自散聚。吾闻心归源，空殒亦无所。应知不空者，物感自如雨。君看贤首师，自视木与土。与云亦奚期，况问色有五。云何坐说法，瑞应乃如许。休疑诸天集，未必众龙吐。云空法如是，我说无说故。堂中嫡孙在，客至当问取。
病起五首::刘克庄::躬圭宝箑俱藏起，出入惟消笠与簑。农说雨旸差有准，客谈间谍易传讹。丰年海熟田尤熟，圣代朝和野亦和。纵使大寒并大暑，小车时出至行窝。
丙申初雪 其一::幻庐::青素终相受，应怜第一场。收霾风可虐，落木夜何狂。泥滑仍催毂，瓶空尚倚床。毋疑难寸积，别俟蹋寻忙。
读杜拾遗老瓦盆戏作::洪希文::此翁坦率性，长享瓮头春。觞客终颓玉，倾人懒注银。干戈尘世泪，风月草堂身。赖尔有苏郑，情亲不厌贫。
题伯禹给事漫吾亭::汪藻::人生天地间，同一幻泡影。偶然相值过，便有人与境。那知两皆漫，直寄弹指顷。古来贤达士，物我均土梗。程侯东南俊，少日忠义秉。周旋正色地，四海惮严冷。立朝二十年，愤世欲生瘿。班虽近日月，志则在箕颍。中年拂衣归，绝意向钟鼎。泽幽成小筑，胜会已独领。清寒挹湍濑，秀色揽诸岭。聊将不羁身，对此无阏景。回首浯溪老，便觉加数等。从渠春风颠，那得到古井。高词出胸臆，妙处如灌顶。读罢眷樊笼，悠然发深省。
山居杂咏::巢松法师::行到深深一翠微，人多畏虎闭山扉。我今最爱兹山住，虎迹多时人迹稀。
为云生题谭少尉绿阴按曲小照::王再咸::吟魂无那黯然消，手板青衫恨已遥。唱到方回断肠句，江南水阁雨潇潇。
次韵程泰之正字 其三::王十朋::点缀工夫巧更奇，昆崙玉果半葳蕤。嗅梅咀雪欲肠断，况读高生人日诗。
无隐::释心月::望州乌石未相见，南岳天台几对谈。引得庐山曾失笑，至今满面是羞惭。
句 其五::李建中::睛山云罨画，孤屿水含棱。
喜迁莺::易顺鼎::水拖裙，山拥髻，相对夕阳中。暮霞无奈似芙蓉。皮偏向楚天红。江岸幽，频极目。指点几间茅屋。女儿生小住堤边。消受绿杨烟。
句::何逢原::江流不复三峡险，天际自此中州宽。
晚宴文思殿诗::陈叔宝::晚日落馀晖，宵园翠盖飞。荷影侵池浪，云色入山扉。萤光息复起，暗鸟去翻归。乐极未言醉，杯深犹恨稀。
可度岭二首 其一::李学一::滇南历尽又黔中，鸟道依然入碧空。石磴磷磷芳藓渍，松林霭霭翠烟笼。山僧伐石修危路，野老诛茅葺旧宫。直到凌虚台上望，俨如身世在崆峒。
次韵叶舍人 其三::李正民::螭坳执笔侍清光，天阁峨峨耸百常。便合挥毫演纶綍，何劳琢句斗琳琅。峰峦对户千重碧，䆉稏连云六月凉。凤阁鸾台有虚位，未容诸葛卧南阳。
暮春饯别::王恭::官柳拂晴烟，情多又别筵。且倾寒食酒，将赠绕朝鞭。远树青云外，孤帆夕鸟边。明朝相忆处，两地听啼鹃。
西子湖四首 其四::黄渊::三月湖山暗，六桥烟雨濛。堤杨垂彩阁，烟艇缩蓑翁。影湿红裙妙，歌移翠院讧。寻舟人数处，寺口吹回风。
汉宫春 真茹张氏园杜鹃盛开，后期而往，零落殆尽，歌和榆生::朱祖谋::凄月三更，有思归残魄，啼噣能红。伤春几多泪点，吹渲阑东。绡巾揾湿，试潮妆、微发琼钟。新敕赐，一窠瑞锦，昭阳临镜犹慵。携榼却悭才思，惹津桥沈恨，撩乱花茸。芳华惯禁閒地，不怨东风。鹤林梦短，委孤根、竹裂山空。三嗅拾、馨香细泣，何时添谱珍丛。
玉烛新·养高梓里::佚名::养高梓里，袖手珍祠，太平五福人物。自是昔年，场屋文章旧豪杰。诗书平生事业。问造物、为谁悭惜。谩眷怀、兰玉桂香，已露消息。尝试问、天公好事，鼎来家庆自因袭。更看绶蓝森列，映灵椿双碧。诸郎击鲜奏食。笑贾陆、一更十日。画堂上，鹤算延长，兕觥无极。
送郑台处士归绛岩::方干::荣启先生挟琴去，厌寻灵胜忆岩栖。白猿垂树窗边月，红鲤惊钩竹外溪。惯采药苗供野馔，曾书蕉叶寄新题。古贤犹怆河梁别，未可匆匆便解携。
夕阳四首 其四::曹家达::一片荒塍冻草殷，江鸦乱捲北风还。晚来扶醉向何处，十里寒云雪后山。
浣溪沙::陈洵::自入秋来始夜清。去人娇月背窗明。乱花穿竹过前汀。初见便拼持定分，再来谁信昧平生。此情天与注深盟。
送金砚江赴东光文学::孙承恩::金子吾邦秀，名驰巳廿春。珠光虽不掩，鹏翼未全伸。少试魁伦辈，雄名耸搢绅。昭昭视霄汉，落落且风尘。幸不名称浊，宁嫌廪禄贫。汉廷重文学，鲁士籍陶钧。畿甸声闻近，清衔乐事真。弦歌依日月，梦寐切星辰。业绍毛公远，儒宗董子醇。应无题凤客，会有问奇人。莫易羁怀动，须教意气振。天宁终困士，世亦自儒珍。弹剑思畴昔，持杯怅此晨。勉旃身未老，终拟树嶙峋。
索士岩都事赴浙东佥宪以疾不能送作诗寄别::大欣::鲲鹏虽钜物，为瑞不如凤。五金利而坚，良玉世所重。古来德辅时，不必趋俗用。公德配古人，文艺复掩众。前驱失班扬，后顾无屈宋。譬之武事严，万甲卷殽雍。往年试春闱，对策天威动。烈风挟长波，电影掠飞鞚。称此衣绣荣，人品赖甄综。任众难独专，榱桷杂楹栋。分宪得问俗，施惠徵前痛。积水散凫鹥，良畴没菰葑。飞章择守令，邦赋足输贡。怀德民不欺，率教童知诵。平生许经济，无由预宾从。方外亦何有？天地一空洞。所惭世网婴，不虞祸机中。车偾长途暮，舟胶哀壑冻。甘泽被污莱，巨照烛昏瞢。乞退悔苦晚，谁无钵饭供。愿从金华山，芋区荒可种。更怜苏长公，忍别阻追送。短歌愧知己，空怀好音哢。
后汉书十五首 其十 马融::郑学醇::东观重校图书日，西第初成献颂时。总为浮荣移素节，岂应吾道在逶迤。
一啸::释函是::一啸江天暮，长吟风物新。无家终作客，有钵未曾贫。不识云山路，空知林木亲。平生多意气，强半为人瞋。
子陵 其二::陈献章::羊裘不返道终疑，玉帛虽来事可知。天下君臣光武召，世间脍炙子陵碑。故人不改狂奴态，一事堪为百世师。九鼎汉家从此重，听歌山谷老人诗。
同陈宰黄簿游灵山八首宰云吾辈可谓忙里偷闲::陈造::一代无为翁，雅志属丘壑。至今玉雪句，为山镇不若。生平嵇生龙，何时令威鹤。吊古但三叹，九原如可作。
题墨竹寄刘子伟 其一::杨士奇::江上好山千万重，看山长踏翠芙蓉。他年解绶还乡邑，竹杖芒鞋与尔同。
武德殿朝退望九衢春色::曹松::玉殿朝初退，天街一看春。南山初过雨，北阙净无尘。夹道夭桃满，连沟御柳新。苏舒同舜泽，煦妪并尧仁。佳气浮轩盖，和风袭缙绅。自兹怜万物，同入发生辰。
句::白居易::嫌褰锦帐长熏麝，恶卷珠帘晚着钗。
废贡院为米廪过之值盘厫::艾性夫::担夫勇似踏槐忙，卫卒严於夹棘防。千古文章成画饼，万人场屋忽敖仓。籍存尚或思班爵，礼废宁容并去羊。立尽斜阳还独笑，功名自古梦黄粱。
懒融祖师堂二首 其二::王弘诲::一春阮籍似猖狂，放迹空门学隐墙。不尽西来传度意，个中疏懒味先尝。
偕京战登大雁塔::张力夫::出世风高悚客心，悠悠共此一登临。梵钟声近昭陵远，空对浮云辨古今。
齐云楼晚望偶题十韵兼呈冯侍御，周、殷二协律::白居易::潦倒宦情尽，萧条芳岁阑。欲辞南国去，重上北城看。复叠江山壮，平铺井邑宽。人稠过杨府，坊闹半长安。插雾峰头没，穿霞日脚残。水光红漾漾，树色绿漫漫。约略留遗爱，殷勤念旧欢。病抛官职易，老别友朋难。九月全无热，西风亦未寒。齐云楼北面，半日凭栏干。
壬辰仲冬费滋衡江服懿林中山苏梅仙枉集寓斋用海日生残夜江春入旧年为韵分得生入二字::陈鹏年::穷冬在深谷，寂寞怀友生。岂期江上帆，遂此山中行。山中何所有？浊酒陈粝羹。同心四五人，怀抱各相倾。明月从东来，霜露皓已盈。宁知夜将半，瑶琴转凄清。臣罪则当诛，天王荷圣明。文章固小技，珍重同璜珩。自非尧舜时，难免世网婴。小人贵苟全，君子畏令名。鸥盟慎俦侣，各立以屏营。费江名下士，洒落富篇什。况有林与苏，高狂每相及。独笑老陈髯，虫鱼徒摭拾。丹房静无事，良朋偶然集。山高众籁肃，帝座可呼吸。酒阑步山椒，遥青若拱揖。念兹铁瓮城，兵农素和辑。万井锁寒烟，日暮军声入。东南控沧海，烝徒在娴习。近闻楼船军，奔鲸吼山立。仍劳至尊顾，冠盖交驰急。扬子盛帆樯，潇湘忆蓑笠。安得趁东风，细雨春船湿。
颂古六首::释咸杰::蓦就膏肓打一鍼，当时无处著浑身。呵呵笑入严阳去，蛇虎为邻不可寻。
寄题吴子似所居二首·经德堂::陈文蔚::上帝降斯民，厥安存秉彝。古昔世教明，大道行坦夷。裘葛顺冬夏，饮食弃渴饥。非有慕于外，夫妇皆与知。岳渎气既分，民风日浇漓。仁义既榛塞，教化悲陵迟。隐然善端著，不胜奸伪滋。其至藉吾道，纷纷取世资。阳尊若示公，阴叛实济私。孟氏极雄辨，剖晰精毫釐。言言七篇在，炳如日星垂。千载嗟晦蚀，大义谁复提。延陵有佳孙，好学谨操持。传授有所自，源派分江西。若为日用功，义利早辨之。细读象山记，妙意良在兹。愿言不为获，努力但耘耔。堂前有松桂，年年长柯枝。生意不自已，何心论报施。请子对佳木，长哦经德诗。
太微子过访留诗因次韵以赠::王九思::山下孤村水竹居，城西樽酒渼陂鱼。青春不负岑参约，彩笔今看杜甫书。花柳半开风乍暖，烟霞留住日无馀。明宵又作怀人梦，咫尺长安万里如。
送牛相出镇襄州::杜牧::盛时常注意，南雍暂分茅。紫殿辞明主，岩廊别旧交。危幢侵碧雾，寒旆猎红旓。德业悬秦镜，威声隐楚郊。拜尘先洒泪，成厦昔容巢。遥仰沈碑会，鸳鸯玉佩敲。
松鹤图::程俱::昆崙五城十二楼，洪河空注经神州。西连仙掌五万里，一柱上直清都浮。琳琅琪碧乃凡草，青华绛实森累樛。南辰真人厌妩媚，下敕保命更冥搜。元精结感浃地轴，奋此倚天苍鬣虬。烛龙晞露吐珠琲，青女敛辔回春秋。上有飞晨焕景之卿云，下有金精石髓之清流。盘根疏节孤且直，扶疏群木罕与俦。风涛吹落九天上，倒景雨沛参云油。睟然和气发柯叶，俯芘芝朮齐薰莸。当年箕颍眇䨥阙，户牖森翠苍阴稠。挺生初不待封殖，天遣异质荣仙洲。居然神蔡产千岁，不但明堂来万牛。台符两两直其上，芳膏美荫被九丘。紫清骐骥下择木，展翮还自青田幽。琼芝瑶草供俛啄，蓬阆曾记添仙筹。会有玉沙丹露饮，清风飘飒玄霜裘。巢云友凤乃其所，昂昂肯为鸡群谋。神霄之境接华盖，永作帝瑞同天游。
斋中读书 其七::朱彝尊::《诗》亡王迹熄，百国有《春秋》。鲁叟乃笔削，宝书肆旁搜。晋《乘》楚《梼杌》，郑志亦见收。斯为天子事，邦国合九州。大书王正月，恐疑于孟陬。胡氏逞私智，谓以夏冠周。岂其一布衣，斧钺威诸侯。美恶同其辞，此言尤谬悠。当其在讲幄，君臣意绸缪。经义月经进，讽谏同转辀。是时十将存，可复二帝仇。奈何戒黩武，惟知安是偷。得毋桧所荐，知己士当酬。流传误后学，乖舛难悉纠。曷不废其书，述事准左丘。
送程翰林松溪谪居朝阳四首 其二::唐顺之::天连穷发国，地近卜鸡乡。禁阙心偏绕，关河望转长。翻飞看凤隐，消歇怨兰芳。此路饶荆棘，思君欲断肠。
野兴二首::马一浮::小雨泫疏花，晴江接乱霞。草深鹰转疾，风细燕终斜。村社时驱傩，儿童学种瓜。婆娑看楚舞，鹭羽正随车。
登丹阳楼（一作郎士元诗）::张继::寒皋那可望，旅客又初还。迢递高楼上，萧疏凉野间。暮晴依远水，秋兴属连山。浮客时相见，霜凋朱翠颜。
春光好 柳絮::周寿昌::飘月晓，荡春柔，趁烟浮。飞过小桥飞更上，画桥头。衔来双燕啁啾，绕高楼、逐扁舟。不怨东风吹作雪，怨东流。
岱山岩访陈世德光同年::朱熹::一钱一剑出新州，五柳凭谁添酒筹。岱壑何嫌松共老，碧波偏向桂招游。不为身后百年计，自是人间第一流。我欲门前张雀网，先将车辙到山头。
次苹字韵即事::王洋::飘零何处是通津，陆有飞蓬水有苹。赋禀但随升斗禄，姓名常后百千人。趋炎未肯施先足，耐冷何须便曲身。祗有鸣埚恐难继，此心端欲避芳尘。
隋王鼓吹曲十首 其七 从戎曲::谢朓::选旅辞轘辕，弭节赴河源。日起霜戈照，风回连骑翻。红尘朝夜合，黄沙万里昏。寥戾清笳转，萧条边马烦。自勉辍耕愿，征役去何言。
浣沙溪·塔尔寺::陈逸云::金瓦雕檐佛殿凉。袈裟红紫喇嘛装。欲超尘海礼慈航。贝叶经传清梵语，酥油茶暖藏粑香。閒看塞雁度斜阳。
寄赠赵姬二首 其二::皇甫汸::少小名推作状头，舞腰掌上不禁柔。年来通藉金闺者，未必才华胜女流。
和董必武同志初游庐山::朱德::庐山真面何难识，扬子江边一岭奇。公路崎岖开古道，林园宛转创新陂。行游险处防盲目，向导堪称指路碑。五老峰前庄稼好，今年跃进不须疑。
蔡溪岩::刘克庄::爱瀑恋苔矶，难招出翠微。死因岩作墓，生以石为扉。已叹逃名是，犹嫌学佛非。后来无此士，不但鹤书稀。
归故里::华宗韡::频年惜别恨萦怀，今夕还家笑语谐。共喜轩前仍有鹤，独怜坞内已无豺。西风发白人将老，东阁花红景又佳。愿尔自求多福祉，长留春色慰吾侪。
连云潮退::赵秉文::夕阳明岛寺，海气入边城。潮落青鱼出，泥深白鸟行。
金缕曲 唁沈山灵悼亡::顾宪融::湿透青衫袖。最无端鸾离鹄别，钗分镜剖。从古宝鬘云易散，何况瑶台佳偶。怅春到荼蘼开后。一片红鹃留不住，遍青山啼的东阳瘦。酸切处，怕回首。年时我亦伤春够。数新词吊花哭月，十之八九。须信才人多薄福，更不如君还有。只几见白头厮守。噙泪看天何梦梦，试相携同把灵阍叩。返魂术，可知否。
浪淘沙 夜雨::熊琏::淅淅更飕飕。好梦难留。夜长寒逼满庭秋。挑尽一灯香烬暗，风动帘钩。旧事与新愁。齐上心头。芭蕉如怨啼难休。好似琵琶江上曲，弹泪孤舟。
夜泊松陵 其二::沈守正::爱此如圭月，加衣倚石坡。村醪醺意薄，蛮语客舟多。树秃鸦声乱，牛归稚子歌。吴田虽早获，其奈饷催何。
十一月十七日天心阁雪中吟集肖韩视长至次韵见怀之作三叠前韵::陈宝琛::犯寒赴诗盟，人至雪亦至。读君日至作，作我一阳气。君诗妙句法，直逼吾正字。坡谷世则无，朱弦自抗坠。廿年溷闾里，自笑不夷惠。道情任真率，惊俗敢标置？君何笃嗜痂？信我言匪伪。颇思就商定，鸡肋忍卒弃？毋为公子恭，猥执侯生辔。虚堂北风厉，病肺戒增瘵。流光足可惜，夙抱盍一试？愿持邹峄言，夫志气之帅。
读书::弘历::巡狩不废学，书史常相随。驻跸值清暇，不厌往复披。腹笥我何有，汲古堪消时。讵惟词藻贵，亦云言行资。内圣及外王，大要岂外兹。返已多抱惭，空惭徒尔为。
送亨坐主往天竺::李龏::云笈遥携智者书，要寻初地作工夫。灵山忏主堂前草，试看春痕几遍枯。
南堂默坐::陆游::日日树头鹎鵊鸣，夜夜溪边姑恶声；堂中老子独无语，寂然似可终吾生。大鹏一举九万程，下视海内徒营营。秋虫春鸟非我类，何至伴渠鸣不平！
醉后蔷薇花下待月有怀::胡奎::林扉待月出，醉影忽在地。褰衣就花前，弄影学儿戏。微飔吹我衣，清露散花气。隔水报钟来，故人期不至。
咏胡季昭贬象州::曾宏父::湘山冷焰冰四海，寒蔽天晴日昼阴。朝路偷生尽缄口，瘴乡投死犹甘心。里闾节义绍襄简，史册姓名光古今。天定胜人公议在，褒忠录后上思深。
苏小小墓::佘翔::粉黛何年没，春风土一抔。香魂幻蝴蝶，疑逐夜花来。
鲁直上东坡古风坡和之因次其韵::张九成::幽兰如君子，閒雅翰墨场。春风晓畦暖，斜日半窗光。竟夕澹相对，菲菲吐暗香。掩关清杖屦，帘卷度修廊。钗玉茎分紫，官梅花更黄。岂惟堪纫佩，试伴菊英尝。退处深林好，休移庭户傍。自同凡草茂，无事莫相伤。
饮陈道掌留别::钱澄之::廿年湖海士，一卧鬓华新。雅好陈遵客，羞言原宪贫。天涯离别夜，辇下病残身。章、贡邮传便，毋难讯字频！
牡丹五首 其三::李梦阳::莫道清平调独狂，牡丹元不与昭阳。后来亦是先花叶，谁醉君王玉笛傍。
五月旦日::李之仪::睡馀落莫肘难支，节物依然我自衰。已悟龙蛇终不爽，何须龟筴强稽疑。孤怀佛语虽能遣，归路佳人已叹迟。共吊沉湘无数日，却嗟轻负习家池。
望牛头寺::杜甫::牛头见鹤林，梯迳绕幽深。春色浮山外，天河宿殿阴。传灯无白日，布地有黄金。休作狂歌老，回看不住心。
下武::佚名::下武维周，世有哲王。三后在天，王配于京。王配于京，世德作求。永言配命，成王之孚。成王之孚，下土之式。永言孝思，孝思维则。媚兹一人，应侯顺德。永言孝思，昭哉嗣服。昭兹来许，绳其祖武。於万斯年，受天之祜。受天之祜，四方来贺。於万斯年，不遐有佐。
乙卯九月七日西城闻慎修秋捷::赵完璧::齐川秋捷迅燕山，青妙功名慰鬓斑。何益父书标锦夺，早绳祖武桂香攀。五云喜溢蓬瀛外，一日光生海岱间。圣代世恩深雨露，马牛无补汗衰颜。
为谢无逸赋梅花二首 其二::饶节::闻道香寒卧雪枝，琼楼玉户巧相依。可怜今日移根处，王谢堂前燕子飞。
颂古四首::释景元::灵树面皮多葛怛，韶阳板齿上生毛。会得国清才子贵，不会家富小儿娇。
用前韵寄东峤兄 其一::庄昶::举足千寻欺冻壑，抽头三丈看朝曦。身游物里都何意，事到人间了不知。囊有洗萤临稚子，行无怒马出他岐。直衫圆帽东山老，全楚风流见此时。
导引（加上太上皇帝太上皇后尊号册宝乐章（乾道六年）·奉上册宝导引曲）::周必大::重华真主，晨夕奉庭闱。禋祀庆成时。乾元坤载同归美，宝册两光辉。斑衣何似赭黄衣。此事古今稀。都人欢乐嵩呼震，圣寿总天齐。
挂金索·二更里::马钰::二更里，二点阴阳真＊妙。上下三关，休教差错了。姹女婴儿，两个都放娇。金公黄婆，自然匹配了。
即事::黄洪冕::不受人怜自得欢，老来未改此儒酸。投书欲作干求语，终夜沉思下笔难。
和升庵夜郎曲 其二::许国佐::夜郎溪，寸水之渡日迟西。李白不能赋，蜀帝不能啼。
感山十咏·华严堂::姚勉::寂寂华严堂，富贵佛境界。何须九九编，吾有艮一卦。
摸鱼儿 济武见访示一词次韵奉答::曹溶::解尘羁、天容聱叟，年来馀少清思。书奁药架勤收拾，错愕隙驹方驶。吾倦矣。拚冷落交游，孤坐谈秋水。五湖阴里。忽露宿鵁鶄，风翻芦荻，相助挽征袂。贫傢俱，回听朝鸡万里。陶公欲酿无米。此心漫诧同顽铁，又被高歌催起。人世事。料不过、对花对鸟千回醉。閒情自寄。看瑶海飞灰，珠林断响，九鼎寸丝繫。
自大荆驿往平江::顾璘::霜重林木疏，日出山雾豁。襜帷发荒馆，鸣鸡乱相聒。岂不惮险艰，我职在咨度。穷岩蔽白日，幽隐难自达。吏鲜拔薤能，单羸困豪夺。赤子堕眢井，陫痛焉可遏。拔剑淬清水，为尔试一割。
去岁道巴陵登岳阳楼以望洞庭真天下之壮观也因诵孟浩然气蒸云梦泽波撼岳阳城之句追 其四::李纲::此身堕江湖，恍若在清梦。梦中亦何为，思古亦长恸。心驰关塞远，目与飞鸿送。贾客不知愁，凄然笛三弄。
寄所知::谢翱::何处识君面，青天云雾裾。携琴上衡霍，玄发向风梳。别去看流水，三年此踌躇。偶同海鸟梦，为致空中书。
饮马长城窟行 其二::史鉴::候骑至朝那，烽火照甘泉。地利既失险，关城俱戒严。
天申节道场所回栏阶白语口号::洪适::濯冠沐浴意能虔，已萃缁黄介万年。乐备八音浮喜气，香飘九陌凝祥烟。双旌未用催茸纛，四牡何妨款著鞭。夹道邦人方属目，试教舞袖略回旋。
品令 客有以新茗见饷者用山谷咏茶原韵::龚鼎孳::小啜过龙饼。看香色、真清另。寒泉玉净。淡烟写月，乳花微莹。天外金茎，记得长卿渴病。雁鱼程永。落花日、多愁境。甚风吹到，故园一片，青山弄影。有底相关，空博万种思省。
和答钟西皋::许相卿::闵雨长歌云汉什，得秋䞉有大田风。新凉病骨逡巡健，野水渔舟远近通。清梦有徵多胜事，旧题无处不尘笼。扶携拟踏西皋路，共采芙蓉带路丛。
千峰榭宴坐::陆游::苍寒千叠拥官居，吏退凭高乐有余。尽日烟云穷变化，入秋草木渐凋疏。朱弦静按新传谱，黄卷闲披累译书。聊与邦人共无事，吾僚不用笑迂疏。
丕礼驿夜坐::湛若水::路驰心有往，俗忤气屡发。蛮貊苟可行，笃敬功尚缺。悠悠卧虚馆，咄咄书空札。惕然发深省，揽衣坐㵳泬。夜久空宇澄，三籁俱已灭。
徵招::邓桐芬::新霜廊叶西风晚，秋心淡于潭水。碧落渺空烟，有征鸿凄唳。曲栏徒独倚，更谁会、清狂心意。袖薄天寒，独残魂倦，悄然愁对。千里彩云飞，窗前月，依稀旧时眉翠。菊影纵多姿，奈欢惾如坠，尘笺慵未理。候蛩咽、暗催闲泪。漫凝伫，一点相思，付断肠声里。
送韩淳夫府尹之应天::朱诚泳::名魁三晋羡脩能，万里烟霄早进升。天锡徵书来画省，春随行旆入金陵。夕郎自昔推忠荩，京兆于今借股肱。接武昌黎应不忝，悬知从此更轩腾。
送原功大监南归::吴全节::渐觉文星阙下稀，奎章两见送行诗。渭城朝雨歌三叠，湘水秋风赋九疑。国典紬金藏凤阙，词臣步玉即龙墀。席前时有苍生问，可向江南久别离。
宿邯郸::陆深::兼程趋百里，虚馆宿邯郸。世事浑如梦，春宵尚带寒。古台平雉堞，残月隔雕阑。无端是兴废，人共璧俱完。
副将军富德奏报拔达山汗素尔坦沙献逆贼霍集占首级并以全部纳款称臣信至诗以志事::弘历::罙入歼渠逃望风，情知三窟已途穷。嘉兹识早献馘顺，笑彼悔迟跋扈雄。和众永看两部定，成功速在五年中。天恩如此昭优贶，保泰弥殷慎敕躬。
成德不面逾月仆以病暑未能出谒辄和所寄藁字韵诗奉寄兼柬子中::谢薖::门前蓬藋无人埽，客去墙阴藜苋老。我家城北君城南，相忆何其挂怀抱。不闻叔宝方外谈，澄也何因令绝倒。知君不作避暑饮，闭门亦深荒径草。钩章棘句日吟哦，玉轴牙签时探讨。迩来闻草鹿脯帖，盛湘十日虚蘋藻。掺掺丸药恐不免，俗客纵讥何足道。恨我犹嫌褦襶嘲，不敢热行唯梦到。君收奇功翰墨林，笔阵可埽龙驹岛。愿言不学司马公，万事逢人尽称好。我诗燕石初不如，浪欲珍为夜光宝。残暑促装行造请，晓来凉气迎秋早。定邀邻舍广文公，同听诵诗倾腹藁。
秋日入佘山观昭庆三栝松::陆深::云间山水称绝奇，简远开豁无不宜。村村花柳足佳丽，亦有落落蛟龙姿。新秋晴日照古寺，鸣丝偃盖风离离。阁前两株疏且瘦，左右拱揖如佳儿。独怜众草没昙院，不见十尺围桐皮。稍偏一株在东麓，蓊翳拔起三虬枝。擎空似欲拿云雨，匝地更与成涟漪。我闻佳树以地贵，豫章赤水非人为。云间栝松重昭庆，往往盆盎时见之。此来得共恣幽赏，山深谷暝何迟迟。未嗟才大难为用，颇恨地僻稀相知。摩挲风霜有古意，指点时代多遐思。东廊一僧最朴野，导我屋角开重篱。为言秋高八九月，风前落子堪萌滋。迩来区赋要往役，此事久废从先师。山中岁月已如此，世上风波纷路岐。坐成三叹倚石壁，欲别未别空犹夷。苍髯戟戟老发秃，白云冉冉游丝垂。此山九峰居第一，谁为姓佘谁所遗。或云种茶似阳羡，吴歈楚调聊相随。陆家放鹤还沙际，张季思鲈今水湄。他日青松能待我，茯苓琥珀总宜诗。
咏史二十七首 其十::王夫之::元载饥寒扫迹，苏秦车骑迎门。裹马装妻勾当，髑髅血肉乾坤。
自武陵至沅陵道中杂诗十首 其二::何景明::群山何逶迤，环峙如百城。其上干青霄，其下浮云征。出没千万态，倏忽殊阴晴。抚兹豁心目，颇慰羁旅情。
宋江三十六赞::龚开::毗沙天人，证紫金躯。顽铁铸汝，亦出洪炉。
正月晦日作::弘历::春气和而盎，春郊苏以滋。阶蓂全落日，轮桂揔韬时。华节堂堂过，条风渐渐披。冻开明镜影，芳泄绿杨枝。代序真堪念，健行勉自持。摛词荅韶令，谁继考功诗。
访天圣寺长老::吴孺子::吴兴天圣寺，长老有余工。种药寒云外，分泉杳霭中。看心孤月满，照影万缘空。我是陶元亮，常来访远公。
山茶::杨冠卿::绿叶巃嵷襯渥丹，疏林残雪尚班班。先驱特为东君至，怕向春风桃李间。
霜叶飞 题水西感旧图用梦窗韵，时引之先有重九词见寄::王蛰堪::乱愁萦绪。伤心眼、墟烟凝带村树。临流幽思与低徊，曾几风兼雨。念去雁、遥天一羽。劫馀非复芳园古。正柳曳斜阳，荒落动归鸦，酒外顿添寒素。新梦又早成虚，断蓬心事，往迹休更重赋。年来已自懒书空，咄咄应难语。待剪尽、千丝怨缕。绮怀携定韶光去。野渡头、回眸地，惹泪偷潸，晚云消处。
赠李玉完侍御督学四首 其三::董其昌::朱陵桃子千年实，楚国连城三献非。凤翥乍书花自雨，龙睛才点画能飞。
寄荣子雍::张耒::苍茫腊雪欲成泥，又见东风上柳枯。万事过前浑是梦，百年投老只添悲。功名末路收常晚，节物惊心空自知。千里故人犹念我，书来辛苦话相思。
正月十五夜::苏味道::火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。
吉了犯 拜宋王周彦墓::赵熙::二月又、棠梨作花，殡宫春晓。萧萧墓道。王家地、乱红谁扫。多年未就，寒食东风徵君庙。访遗事、宣和失载签求稿。共苏黄，几人吊。天予令君，种树扶碑，钦公风谊绍。绿水照绣陌，计同穴、人偕老。定化鹤、归华表。凤凰原、年年啼谢豹。指宋室青山，四下孤坟抱。古香生劲草。
避寇迁居郭内风雨凄然郑顾道饷酒::曾几::烟雨昏昏一月梅，全家避贼寄城隈。欲寻碧落侍郎去，遽沐青州从事来。令我妻孥争洗盏，想公伯仲政传杯。安能郁郁久居此，且傍茶山松径回。
寄吕之寿::丘葵::一灯清夜话，觉子颇真情。世已无前辈，方予畏后生。天涯共流落，岁晚独无成。桐下来春约，飞鸿望寄声。
纪梦::钟芳::攲枕正鼾寐，恍惚溯太清。峥嵘贝阙金为楹，钧天广奏隘韶頀，格泽之干芙蓉旌。有神何峨峨，佩纡霞弁垂霓缨。即我为我言，是惟天上白玉京。我欲因之叫阊阖，关严虎豹心屏营。心屏营，还止止，一点灵台即天帝。梦醒起坐揽宵衣，春云送色东方晞。
忆汉月 其二::周岸登::魂逐断云风簸。幽梦迷离难破。打窗帘蒜乍惊回，挑罢玉虫斜坐。兰膏凝夜绿，愁更卜、鬓边钗朵。曼陀花发是归期，谁道竟成乖错。
小饮卢德水斋中::凌义渠::知子避人久，为予勉送迎。主宾仓卒事，蔬果澹交情。执手言无次，开怀量已盈。出门仍眷恋，愧羡一时生。
郁林寺::唐元龄::一径通深窈，丛林独蔚然。神仙栖佛屋，香火当僧田。罕见催租吏，谁谈文字禅。吴侬来拜朔，偻指满三千。
苏州有僧名虚生者，以诗要结善男女充报馆访员，傥亦所谓善知识也，戏题四绝句以谑之 其四::曹家达::维摩座上太荒唐，说法还将结习防。君是当时大弟子，散花兜取一身香。
上元前夕叠韵复棣笙 其一::许传霈::梓里棠封溯昔贤，披寻卷牍写联翩。时形梦入羹墙里，不觉春回梅柳边。天道循环寒代暑，他乡羁旅日穷年。岁除懒把新诗祭，客到犹欣醉欲眠。
谢方德顺古风::刘子翚::吾闻沧溟深，浸灌东南维。长风一荡潏，莽苍天为低。中藏百怪珍，文彩光陆离。潜鲲尽鹏材，游鱼悉龙资。罔象溯波浮，天吴跃空飞。蚌虽辱泥涂，犹能吐珠玑。地灵物固然，在人必多奇。英英方家郎，秀发如琼枝。装怀素王书，落笔幼妇词。我昔官壶山，邂逅初见之。宾筵为劝驾，一武登云梯。鸿鶱九霄快，骥骋天路夷。似闻东诸侯，辟书已交驰。惠然访吾庐，窈窕穷山溪。夜灯一笑欢，愁抱忽若遗。语妙时脱尘，饮豪屡反卮。领新意自失，佳处昔未窥。胡为遽改辕，归袂风披披。上祈养德业，下祝慎鼎帏。敬言崇道公，久别良伫思。
怀子与::李攀龙::青山忽送七闽秋，大海遥连百粤流。落日孤城风雨合，褰帷何处不堪愁。
水龙吟 题芃生天荒地老图::刘鹏年::人间何处埋愁，千生万劫来兹地。榛烟锁梦，苔衣绣碧，猿啼鹤唳。石不能言，天犹待补，岁时谁计。任朝朝暮暮，风风雨雨，无人唤，拚酣睡。回首当年身世。误浮名、鬓丝憔悴。美人骏马，青灯黄卷，消磨才气。薜荔山阿，桃花溪水，閒情空寄。对沧桑幻影，高歌一曲，慰荒凉意。
出塞曲（四首）::林鸿::玉关秋信早，未雪授征衣。王者应无敌，胡尘不敢飞。三河兵气盛，五道羽书稀。日晚笳声发，将军射猎归。¤
经春罕尝见花今出湖上悉已离披::强至::飞花何太急，春在岂须忙。乱点不经眼，残枝犹断肠。愁看湖色净，怯照鬓毛霜。回首壮游地，幽襟付浅觞。
游仙一十九首 其十二::郭祥正::投真落人世，倏经四九年。睹纷未尝竞，内顾净且渊。果逢飞行羽，得披紫微仙。携手浮绛波，绛波春渺然。
南海梁宗烈枉顾定山有诗和之 其一::庄昶::何处芒鞋步欲穿，几钱还上过江船。戴将笠影江门上，来照溪云活水边。古气看来元自别，新诗拈出尽堪传。青山可到南川外，更结斯人万古缘。
次临封八景韵二首 其一 南寺钟声::陈必荣::晓气清明绝世氛，寺钟遥到枕边闻。几声催上扶桑日，馀韵留回鹫岭云。词客吟怀佳句得，禅僧功课早堂勤。觉我昏衢省我志，悠悠克念重华勋。
贼中与萧韦二秀才同卧重疾二君寻愈…因有题::韦庄::与君同卧疾，独我渐弥留。弟妹不知处，兵戈殊未休。胸中疑晋竖，耳下斗殷牛。纵有秦医在，怀乡亦泪流。
木兰花慢　　过济南 寿汲古阁主人毛子晋::吴伟业::尚湖高隐处，校漆简，定遗经。正伏胜加餐，扬雄强饭，七略纵横。争传杀青奇字，更五千、馀偈叩南能。夜雨蒲团佛火，春风菌阁书声。卧荒江投老遗民。兵后海田耕。喜柳坞堂开，月泉诗就，贳酒行吟。高谈九州风雅，问开元、以后属何人。百岁颠毛斑白，千年翰墨丹青。
题颜晞仲归隐::释文珦::飘然携杖锡，归隐故山中。鸟道云泉远，猿声烟树重。清闲销不尽，尘累坐来空。早晚须相见，知居若个峰。
洗头二首 其一::林光::缘鬓斑斑不自由，沧浪又送一声秋。谁云白发还堪变，欲挽长江一洗头。
赠李宜之运干::王十朋::谪仙苗裔自非凡，家学端能嗣大参。一见便知空冀北，三年长叹滞周南。绝畦翰墨仆骚可，请试言词倚马堪。莫道南来橐无宝，一编传得小云龛。
失调名::佚名::东君去後花无主。
古诗::周馨桂::陋哉苏季子，刺股学纵横。愚哉朱翁子，富贵戕其生。昂藏大丈夫，宠辱何容情。皇天生我才，用舍随所令。处则为龙潜，出则为凤鸣。交游二十载，所得殊少人。偶有相契者，薄言存其真。亦有强谀墓，弃置不复陈。颇怪世上人，白眼施贱贫。盖棺亦已朽，谀墓文又珍。曷不及生前，折节下斯文。
和沾上人韵::卫宗武::易地开山闢广居，静中妙趣契真如。自怜至老无闻达，抛却儒书读化书。
绝句::良震::六月七月生晚凉，大树小树临幽窗。枯槎行蚁过无数，晴空好鸟飞一双。
题张雨森山水画::弘历::嵯峨翠巘几千尺，却疑灵境何人辟。铺空白云一谷寒，参天老松千岁碧。岂同蜀道五丁开，足有棱棱大斧迹。银龙飞走山腰白，泻入平湖流泽泽。板桥几曲架悬崖，独许幽人蜡双屐。更有草亭溪畔隔，几上黄庭列数册。个中不共天地老，何论区区驹过隙。悬之高堂六月凉，助我清兴生吟席。
知宗游延福有诗见怀次韵以酬::王十朋::向来云榭倚阑干，兴已遥驰郭外山。风伯如嫌俗驾至，禅房疑为病夫关。铃斋倦卧眼界寂，诗社免陪心境闲。蜡屐何时破吾愿，与君舒啸翠微间。
过平乐::康有为::去家十五日，乃始到平乐。看山舟行缓，吾意不厌恶。巨石亘中流，与水相激搏。楼船载千斛，小舟先缆索。上流繫石底，转轴行寸尺。竹缆或中断，陡然千丈落。吾航轻以驶，数篙翩已跃。马峡最险绝，龙门尤诡错。怪石千重列，若规八阵略。或列若鱼飞，或立如鹳鹤。或哮如虎豹，或蹲如鸟雀。或如袍笏立，或如甲胄擢。空曲入盘突，迷眩吞牙角。谁云上滩难，吾行得至乐。
送陈通府从师东还寻奉檄督储北上::符锡::师从几月罢，赋董复输燕。名岂劳偏著，心因鍊愈坚。鱼龙秋浪净，星汉客查连。预恐天留佐，虚瞻使节还。
讌集::宋祁::素节倐已宴，高风送浮凉。拂席进宾客，酾酒罗壶觞。黄鷄跖跖美，紫蟹螯螯香。莫矜来欢早，须念后戚长。奔川无缓澜，徂日不还光。愿客且安坐，调絃未遽央。
偶成::戴叔伦::野水连天碧，峰峦入海青。沧浪者谁子，一曲醉中听。
挽苏烈女二首 其一::董其昌::战垒多新鬼，衡茅表大家。所生真不忝，之死更靡他。青冢颜何厚，崩城事共嗟。贞魂化雌剑，直可净胡沙。
白云道中::区怀年::言期鹤林侣，偶值鹿门翁。远鹤纷啼鞠，前溪半饮虹。云归暮钟断，木落秋山空。短策都忘倦，柴荆鲍井东。
玩晚菊::宋祁::佳节虽云晚，繁英尚独开。新醪相伴熟，寒蝶不空来。细折愁香破，长吟恐暝催。自嫌霜白鬓，将插重裴回。
舟中感怀::张嵲::故园此去浑如客，异县而今却是家。还日檐楹应着燕，来时杨柳未藏鸦。孤舟泛泛春江阔，去鸟飞飞岸树斜。却忆当年南下日，伤心泣尽日昏华。
游香泉陪兼素::庄昶::南川老子乌江别，留鹤先生龙洞回。此地天留吾友到，中秋月与老夫陪。神游一路逍遥国，诗在千峰紫翠堆。如此风光如此辈，百年何苦不三杯。
寄叶十八病中::姚燮::劝尔好将息，心毋恋短春。纵他花挂眼，耐得酒辞唇。浅梦水村隔，吾怀诗卷亲。出江峰瘦削，愁与对吟身。
陇头吟::朱诚泳::万里奔驰陇头水，日夜呜呜乱人耳。黄沙白草两茫茫，怕听水声愁欲死。一从结发戍凉州，铁甲磨穿已秃头。儿孙养得谙胡语，不如陇水解东流。几度临流磨剑首，水浊谁怜刃伤手。何当乘隙奏肤功，笑取侯章大于斗。肯学李陵生服降，甘饮陇水臣他方。
途次杞县吊祖士雅::李寄::雍丘怀祖逖，慷慨复中原。一旅人心繫，孤身豫土存。北藩无邵绩，并镇失刘琨。犄角人俱尽，狂胡誓独吞。
咏雪亭绝句和皆人::储雄文::木落见茅茨，爨烟寒未起。人语一溪冰，荷担立沙嘴。
鹿门遗隐 其一::顾清::襄阳耆德世空传，谷口清风有象贤。心识双桥何日到，青山无数夕阳边。
上巳前一日与客同集虎邱山楼::郭谏臣::山楼携客饮，春色正堪怜。叠嶂浮云外，明湖落槛前。松门斜映日，花径暗流泉。欲扫千人石，欣然一醉眠。
送程给事知越州 其一::吴充::风力号强明，三朝选寄荣。谁非千骑长，独就五羊城。仙殿图书掩，山阴父老迎。蓬莱登望好，太守擅诗名。
贤者之孝二百四十首·疏受::林同::岂如吾父子，归老故乡笛。一听知足诲，欣然从大人。
题米元晖湖山烟雨图::黄石翁::江南旧物澄心纸，百数十年谁得此。挥毫无复老元章，付与承家大儿子。展开素幅作湖山，点染兴入苍烟间。偶然墨云起霮䨴，风雨偃林生暮寒。笔端奋迅有疾急，雨气淋漓纸犹湿。世人藏画尚精微，到此精微下风立。流寓东南谁与邻？倾怀付与李家亲。忽因缴駮论资格，纸上数峰微笑人。
采莲子 其一::毛奇龄::风起莲江绉绿罗。并船归唱采莲歌。画屏只见金鸂鶒。不信双双水鸟多。
赠杨判府之九江::林光::匡庐千仞枕湖光，郡治堂堂面九江。皂盖未须轻判府，白云聊尔劝耕桑。绿肥草上看朝露，雨霁花前嗅晚香。莫惜都门一留醉，扁舟明月向浔阳。
雪中早朝::张翥::北风吹雪浩漫漫，晓出津桥立马看。春入上林花树早，水连平地海波乾。金城万雉微茫湿，月阙双龙赑屃寒。今日天颜知有喜，紫宸朝下散千官。
西江月::吕本中::酒罢悠扬醉兴，茶烹唤起醒魂。却嫌仙剂点甘辛。冲破龙团气韵。金鼎清泉乍泻，香沈微惜芳薰。玉人歌断恨轻分。欢意厌厌未尽。
送陈伯修察院赴阙::苏轼::裕陵固天纵，笔有云汉姿。尝重连山象，不数秋风辞。龙腾与虎变，狸豹复何施。我穷真有数，文字乃见知。闻君射策日，妙语发畴咨。一日喧万口，惊倒同舍儿。岂知二十年，道路犹迟迟。苦言如药石，瞑眩终见思。屈伸反覆手，独于君可疑。四门方穆穆，行矣及此时。
寄李仁常年丈 其一::范景文::日逐违心事，方知作吏难。诗情移案牍，爽气碍衣冠。疏阔还疑傲，矜持且近酸。君能堪此否，好语漫相宽。
送周奉议赴吴江 其二::黄裳::双舻衔尾去如飞，秋满松江到未迟。自与李膺归兴别，鲈鱼杯酒在平时。
西山道中与友人别::程敏政::圣恩容纳禄，随地可寻春。东道非生客，西山似故人。竹贪文字饮，萍笑宰官身。别后遥相忆，诗邮托雁频。
赵玉汝自作戏墨见寄各题六言其上·鹭鸶::方岳::雪以一江烟水，风乎两岸菰薄。但得鱼矶无恙，曲肱之外何须。
萧寺养疴焚香枯坐怀人感旧得三十篇柬锦里同人兼寄都门旧友 其七::缪荃孙::龙性嵇中散，蛾眉屈左徒。一生怜宦拙，万里感饥驱。天亦奇才妒，人多欲杀无。西州门外路，一恸彻泉途。
秋日::萧立之::野店聊为一枕谋，五更归梦入乡愁。溪流清浅舂锄晓，篱落荒凉络纬秋。
题李氏白石山房::黄溍::名山秀出鄱江曲，上有立石如立玉。尚书履声忽已远，隐者新居在盘谷。花开鸟鸣春昼永，白云重重养乔木。夫君亦复称其家，有书能藏且能读。露钞雪纂久愈富，何啻邺侯三万轴。山灵翕霍谨呵护，夜半虹光发深屋。引泉天井助芳润，大胜吴侬饮山渌。我欲从之不可到，细字长书俄满幅。毫分缕析极根柢，大义森然见条目。鄙人愧莫知所对，叩请安得留更仆。颇闻石洞閟遗音，龙门馀韵须君续。临风倾咏寄绸缪，衰朽终期挹膏馥。
青玉案·家山此去无多路::廖行之::家山此去无多路。久没个、音书去。一别而今佳节度。黄花开未，白衣到否，篱落荒凉处。峥嵘岁月远秋暮。空腹便便无好句。菊意愆期浑未许。那堪惹恨，年来此日，长是潇潇雨。
哭乡友陈正郎学之四首 其四::苏葵::襟宇怜公养得高，诗家翘楚酒家豪。风流有样希千古，廉介遗声在两曹。许国精忠曾未究，修文消息却难逃。他年我乞林泉去，烟雨凭谁共浊醪。
偈颂七十六首 其六十二::释师观::月已破五，年又过半。拄杖拈来，如何判断。百年三万六千日，也是秦时𨍏轹钻。
重过河沙有感::陆德蕴::白鹤沙头水自波，扁舟曾载夕阳过。东风一路蘼芜绿，添得春愁别后多。
在厦柬乡中诸友四首 其二 赵云石::连横::能诗何碍作閒人，薄醉尤时见性真。省识此中心乐地，风流道学两相邻。
逮子得龙团胜雪茶两胯以归予其直万钱云::曾几::移人尤物众谈夸，持以趋庭意可嘉。鲑菜自无三九种，龙团空取十千茶。烹尝便恐成灾怪，把玩那能定等差。赖有前贤小团例，一囊深贮只传家。
徵招•天宁寺登高，循银湾而返::陈匪石::扬鞭却指银湾路，荷香旧沾衣袂。雁背是斜阳，换西风人世。客尘浑未洗。正回首、白云无际。帽影欹寒，角声催晚，满襟诗思。眼底惯逢迎，卢沟外、滔滔乱流东逝。万古此西山，拥愁鬓如睡。菊丛今日泪。漫枨触、故园心事。楚天远，脉脉秋魂，被暮鸦呼起。
静月二章初秋夜作 其二::姚燮::蘋阴露微下，城杪星忽流。芳津可延舣，但无青棠舟。水影耀疏树，峦气明独楼。适情颇思醉，寡怨何嫌秋？安得杨世昌，伴我吹箫游？
句曲秋日郊居杂兴十首 其五::杨基::窗掩辉辉竹，炉消细细香。无风寒尚浅，有雨夜偏长。饥鼠摇空橐，枯萤委破囊。十年江海梦，此夕讵能忘。
刘寺::毛珝::曾住昭阳殿里头，何年香骨掩荒丘。虚传碧落归仙去，谁见苍梧从帝游。鸾阁粉销尘影暗，蜃炉香冷石人愁。风前不敢梅花折，犹恐君恩宠未休。
烟郊行宫夜坐::弘历::别馆延缘驻六飞，夜寒深坐漏声稀。读书旧惜心浮过，模帖今知貌似非。窗纸明含宫蜡换，帘氍煖映地垆围。羽林却廑随清跸，布帐宵禁朔吹威。
郑鲁门得停云馆遗砚 其一::黄易::边阑题认黄初字，小印镌疑国博文。合与先生书篆隶，雨昏时候起寒云。
大明铙歌鼓吹曲十三篇 其四 三蛇长::杨维桢::三蛇长，一蛇擅雄王。上掩三日生妖芒。羿乌毙弯弓，无人落搀抢。血人为浆肉为梁，交结■狫恣跳梁。帝闵下土命将一日平。收其帑实夷穴藏，截蛇首，刳蛇肠，祭民社主，反民井灶还丘坑。
送高先辈南归::徐铉::乡国悲前事，风光属后生。名从天上得，身入故都行。草色初裁绶，鹏飞不算程。自怜枯朽思，相送剩含情。
竹枝词·荷叶田田柳叶垂::陈荐夫::荷叶田田柳叶垂，千船万船多女儿。与郎暗约花间去，不唱《竹枝》知是谁。
颂古三十一首::释梵琮::一回见面不相瞒，便把当台古镜看。暗里照君还照我，清光一片逼人寒。
偶题清凉境界::萨都剌::今日清凉境，明朝剑水心。酒堪消客况，泉可洗尘襟。佛古荒苔藓，林深繁绿阴。樵歌山路晚，馀兴付归禽。
斫柴归::陈振家::山风飒飒乱翻衣，一径轻阴罩翠微。急涧鱼腾冲浪起，高林鸟去破烟飞。性钟简淡逢迎少，心畏添烦书札稀。事有未甘人已老，满衫暝色斫柴归。
送杨侍郎帅江陵::沈继祖::蜀道登门日，于今十五秋。恩勤怀荐祢，飘泊久依刘。兹辍中台望，将宽北顾忧。望之多献纳，有欲为王留。
戏咏书案上江梅水仙::喻良能::偷将行雨瑶姬佩，招得凌波仙子魂。幽韵清香两奇绝，小窗斜月伴黄昏。
送钦叔内翰并寄刘达卿郎中白文举编修二首 其一::元好问::君性我所谙，我心君所知。凡我之所短，君亦时有之。谋事恨太锐，临断恨太迟。持论恨太高，徇俗恨太卑。人道自近始，贫富理不齐。君自不得饱，欲疗何人饥。乞醯乞诸邻，圣哲有明讥。被发救乡人，智者所不为。且如与人交，交有非所宜。白黑不复择，豁豁倾心脾。汎爱岂不可，后悔终自贻。又如与人言，宁复无失辞。刺口论成败，白眼谈歌诗。世故彀黄閒，能不发其机。闻君作损斋，似觉豪华非。惩忿与窒欲，百年有良规。与子各努力，岁晚以为期。
怀王来硕::卢乾元::碧湾成卧隐，岁晚事诛茅。月白寻渔桁，风危护鸟巢。文章归老宿，魂梦恋深交。自达穷通理，无烦作《解嘲》。
读史::弘历::千秋纪载半真伪，尽信宁无义至精。枚卜自缘君意定，区区何系杜鹃鸣。
赠孔唐叟::韩淲::云璈饮霞酝，时乘震初爻。潜天与孔圣，静俟乾坤交。谁云星坛虚，可以共默朝。我尔一片合，雅俗非淳浇。御气凌罡风，月晕意已消。
和苏著作麻姑十咏·鲁公碑::李覯::他人工字书，美好若妇女。猗嗟颜太师，赳赳丈夫武。麻姑有遗碑，岁月亦已古。硬笔可破石，镌者疑虚语。惊龙索雷斗，口唾天下雨。怒虎突围出，不畏千强弩。有海珠易求，有山玉易取。唯恐此碑坏，此书难再覩。安得同宝镇，收藏在天府。自非大祭时，莫教凡眼觑。
朱仙镇谒岳王庙::黄节::百战中原今见公，庙门桧柏夕阳红。黄龙山色余残酒，白马河声望故宫。入洛年华输杖策，背嵬军略痛临戎。功名三十神休笑，尚有人间铁石忠。
东轩::吴讷::孤客凭危正惘然，江南春尽落花天。海门黑送千艘雨，城郭青炊万灶烟。烧药金炉犹伏火，射潮铁箭久离弦。伍员白马今何在？几处荒台野鹿眠。
高忠宪攀龙::严遂成::衣冠具饮入池沉，缇骑无劳再枉临。党锢渐看空北部，讲坛可惜废东林。属镂有受鸱夸赐，香草如闻楚些吟。得力一生唯此处，荧灯照见大臣心。
上巳游显亲寺题其壁::方岳::一犁初试茧栗犊，两岸对鸣晴雨鸠。摇落碧桃花片片，石阑干下钓鱼舟。
潇湘八景 其一 平沙落雁::周密::沙阁冻痕吹折苇，淡日黄云照滩水。风翻斜阵下沧茫，一笛渔歌又惊起。翩翩弄影声号寒，帛书万里来长安。稻粱多处有矰弋，何如烟月江湖宽。
一寸金 十姊妹花，呈玉映女兄作::彭琰::绣屋银屏，生小连枝开取。笑昭阳、合德空传，双绝二乔，倾国输他未字。林下标风致，论才貌、谁甘第二。闺中费、几许平章，连普添枝上花史。只数排行，难分娣姒，红颜总相似。便成都眉样，装成一色，回心词艳，香分何处。恼乱探花史，原只合、花间序齿。殊非是，十八封姨，花信知同乳。
景阳宫井::胡仲弓::隋师已迫长江浒，玉树庭花曲示终。千古龙鸾有遗恨，胭脂井上至今红。
瓦盆种小竹笋怒发::刘东父::瓦盆种竹护龙孙，怒发干霄正向荣。难得北窗风雨好，潇潇一夜听秋声。
挽冬官周务斋先生三首 其二::林士元::少小共闾闬，抱璞自绮龄。君年十一二，诵读通五经。靖江知令器，爱拟玉生庭。督学称佳士，高翔振凤翎。果尔南宫捷，部曹扬芳馨。谁知藜阁暗，天上陨文星。
大雨连昼夜不止::赵蕃::天漏谁能补，河倾势未平。踞床如露处，曳履学泥行。朽柱芝菌出，断沟蝌蚪生。南公安已惯，北客见犹惊。
有感三首 其一::朱帆::蜷缩西窗日影寒，诵经读史两无端。漫嗟晚岁惊前梦，深幸中年免右冠。书滞腹中成祸水，酒浇心底化狂澜。世途尚有风霜在，老至何曾一枕安。
舟次仪徵::陆文杰::绿杨深处古真州，绕郭帆樯万斛舟。十里珠帘遮不住，笛声飞出水边楼。
次韵答杨宰::陈造::民情可但绝愁嗟，吏辅可等受挝。教谕久知风偃草，山行聊赋雪飞花。牛刀试用终称屈，凤诏缄春定拜嘉。稳上要津吾拭目，角犀冰峙鬓如鸦。
弃讲归云栖修净业（二首）::月潭德公::百城烟水少司南，四十无闻又过三。却忆莲花池上客，松声月色好同参。
郊庙歌辞。享太庙乐章。雍和::佚名::於穆清庙，聿修严祀。四县载陈，三献斯止。笾豆彻荐，人祇介祉。神维格思，锡祚不已。
喜谈长益方尔止枉集草堂::蔡蓁春::轻舠先后自芜江，谢李如招客到双。顾我草堂花满径，留君春酒月移窗。旧交墓木俱成拱，新接须眉各已庞。只恐相逢还易别，更阑小坐对银釭。
喜胡冠海至::姚鼐::高树寒阴落掩扉，城头钟阜夕烟微。青枫江上人才返，黄菊花初蟹欲肥。行乐系钱随处好，论诗烧烛隔年违。黑头那易身无事，且为频来趁短晖。
己未元日寄子::李曾伯::子在衡州我桂州，两州相望共承流。天回北斗又华旦，人立东风正黑头。新岁五更三节序，老夫六十二春秋。何时共对屠苏饮，应念孤云为倚楼。
支离四首 其二::宋湘::爱菊嫌篱破，编篱护菊来。前年新种树，一半老成材。何处海潮汐，有车雷往回。闭门甘寂寞，怀古一登台。
得湛司成书::邵宝::甘泉一劄自金陵，我正题诗寄两僧。诗到白沙难着语，海天亭上望南鹏。
水藤吴君名纯号藤川行年七十七好学不倦来访天关执弟子礼次韵二首赠之 其一::湛若水::一啸天关烟霞深，天君洒落坐天心。藤川丈人休问我，尔有昭昭上帝临。
出塞曲 其二::徐熥::穷冬生朔雪，寒色满交河。绝塞人烟少，荒城戍角多。关山同汉月，部落半羌歌。欲破匈奴胆，君王莫许和。
甘草子 其一::陈永正::何处。漠漠荒烟，那辨东西路。不敢问居人，独唤江头渡。莫遣扁舟经南渚。怕流红、悄随人去。道远何妨一程误。拚归时日暮。
玉楼春 遣闷::黄绮::身轻昨夜乘风去。笑向群娥吾语汝。风传天乐望云山，今近琉璃灯隐处。人间岁月虚移度。愧此鸾帏双凤柱。语余合唱玉楼春，共喜玉楼春长住。
自叹::刘过::群公更屋居，官贵辄鼎台。艳妆照珠翠，寒谷嘘春回。书生穷蹇甚，一笑百祸胎。何时业债尽，面目还本来。
和刘同人燕中即事诗六首 其四 卖镜::凌义渠::愁多久罢炤，出匣影濛濛。梳裹聊为尔，冠巾奚取同。伴衰惟镊白，配艳好传红。圆缺都无意，他年未拟通。
过张氏水亭::释居简::到岸不多遥，晴初雪未消。茆檐虽傍水，人影不随潮。鹊占寒枝喜，鱼从落日跳。丹枫莫吹尽，我欲系兰桡。
松石间意轩::李昌祺::夙有山水癖，已忘天路游。屏迹衡门下，爱此松石幽。青松荫我屋，白石临溪流。逍遥曳藜杖，抚玩舒烦忧。老农解吾意，负榼远见投。忻然笑相命，且共饮数瓯。倦即憩石坐，时还抚松讴。尽此一日乐，明日非吾谋。醉眠松下石，孰谓此生浮。
思高人::张椿龄::仙人昔是瑶池客，佩玉鸣銮生羽翮。骑鲸千载说白云，弱水三万那可隔。蓬瀛深处乃其家，无限真仙衣绛霞。相呼酌醴劝蟠桃，安期大枣端如瓜。龙吟虎啸众乐奏，神芝瑞草生奇葩。愿将此意踵太古，自然之道非特誇。
守菊::陈庆和::风雨秋深独倚栏，焚诗煮酒挡轻寒。此心未有怜香计，只得陪花直到残。
至陈仓晓晴望京虽::卢照邻::佛财驱飞传，初晴带晓凉。雾敛长妾树，云归仙帝乡。涧流漂素沫，岩景瞩朱光。今朝好风色，延瞰极天庄。
德安道中大雪 其一::韩日缵::征路难逢霁，侵晨踏雪来。有田皆种玉，无树不成梅。疲马冲泥怯，饥乌阻冻回。风霜良已厉，款语劳舆台。
宋显夫司业出乃兄诚夫尚书中秋五首并达兼善侍郎诗因次其韵 其二::吴师道::翠华南下拂秋天，龙虎台高古塞边。谁料江南白头客，连宵清语对床眠。
除日二首::苏辙::七十四年明日是，三千里外未归人。酒篘泉涌如迎节，诗句云生喜见春。贺客不来知我病，邻家窃语笑吾真。时人莫作乐天看，燕坐端能毕此身。
石箭头歌::谢应芳::南山烂尽苍云根，飘风势欲倾昆崙。何物老砮作遗镞，神镵鬼削秋无痕。沉沙不随戈戟折，太阴玄精壮冰结。五丁假手出重泉，犹带尧时九乌血。羵羊肝胆破，尼子走折足。独有老于菟，坐啸风满谷。猿臂将军骨已枯，苍头庐儿金仆姑，时乎时乎奈尔砮。
陈君畴见赠画扇::屈大均::君为南海客，啸咏越台阴。诗笔珊瑚树，书堂翡翠林。风流多绘事，幽独少知音。遗我边鸾扇，珠毛设色深。
殿廷初考圹同舍约共赋诗::五迈::绍丑夏五初，皇帝下明诏。大廷许群英，虚心问道要。初考凡六员，同时赴宣召。宫讲絮斋子，典刑真克肖。胄丞道乡孙，道心长返照。何殊钟在簴，宛如刀出鞘。谷口亦何人，才德俱富邵。走也分尘埃，识见等萤爝。亦获在选中，所得过所料。宫烛分夜辉，御香供早烧。群羽竞赴矰，众鳞争人钓。意气云龙翔，精神风虎啸。或异入柔行，或疾声大叫。或自出机轴，或工一窃剽。或写云和音，或鼓折杨调。或作朝凤鸣，或吟蚯蚓竅。好恶随品题，宁复相识诮。上方富春秋，明齐日月耀。涓露增沧溟，微尘填岳峤。乙览公平章，甲科须直峭。讽必纳祈招，箴必容庭燎。国步赖扶持，民痍需砭疗。诘朝已竣事，杯行可以酹。
仲氏力辞浙学之命得请志喜 其一::王世贞::一疏陈情抗帝颜，薜萝仍碧箨仍斑。但知洛下东西屋，终作何家大小山。澹圃筑来随愿老，惊帆收得到头闲。诸生纵有春风思，无那归云为掩关。
题侯贰守归去来辞画 其十五::陈颢::帝乡不可期，归老全此身。清风谢流俗，高节抗浮云。舒啸登东皋，赋诗临涧滨。有酒辄取醉，不负头上巾。乐天以乘化，超然真达人。
玉楼春七首 其四::丁宁::当时常恐春光老。今日春来偏觉早。杜鹃啼罢鹧鸪啼，参透灵犀成一笑。怜他惠舌如簧巧。诉尽春愁愁未了。绿阴冉冉遍天涯，明岁花开春更好。
涪州::张商英::瘴地风云早，温天气候催。穷冬不见雪，正月已闻雷。
访友::周权::閒携绿玉枝，远诣诗老家。断涧秋木落，寒沙炯泉花。高谈意偶合，脱落偪仄歌。从容饭雕胡，屡瀹粟粒茶。亦复事文翰，醉字萦秋蛇。慷慨振吟袂，归途及栖鸦。
次韵送刘都干赴金陵 其二::项安世::美人去作江东云，此酒何时共一樽。若上高楼望吴越，亦须回首念荆门。
浣溪沙::俞平伯::夜久谁来款绮寮。空庭渐有屐声高。黑貂裘上雪鹅毛。乍握柔荑欢意浅，重逢樱颗旅情骄。倾残银蜡泪花飘。
过梅里七首家于无锡四十载，今敝庐数堵犹存::李绅::双鸂鶒，锦毛斓斑长比翼。戏绕莲丛回锦臆，照灼花丛两相得。渔歌惊起飞南北，缭绕追随不迷惑。云间上下同栖息，不作惊禽远相忆。东家少妇机中语，剪断回文泣机杼。徒嗟孔雀衔毛羽，一去东南别离苦。五里裴回竟何补。
和宪副胡复庵重访虎跑行寓二首 其一::林光::倦扶方竹杖，渴饮虎跑泉。云水无穷尽，山河自引牵。百年甘一点，万里睹回沿。屈指罗浮下，翻疑抱犊眠。
逢友生言怀::戴叔伦::安亲非避地，羁旅十馀年。道长时流许，家贫故旧怜。相逢今岁暮，远别一方偏。去住俱难说，江湖正渺然。
韶知客::释居简::育王浑不奈伊何，脚跨天童又倒戈。不是浙僧全杀活，成人应少败人多。
玉簪::刘因::堂阴秋气集，幽花独清新。临风玉一簪，含情待何人。含情不自展，未展情更真。徘徊明月光，泛泛如相亲。因之欲有托，风鬟渺冰轮。
题唐明皇按乐图 其三::郑真::沈香亭北昼冥冥，一曲霓裳醉里听。乐事不知忘国恨，秋风愁绝雨淋铃。
孤山桃花二首::周文璞::天上仙人休掷火，尘中道士莫烧香。可怜绛雪浑无赖，一簇千枝对草堂。
弃妾言::郭翼::弃妾不足惜，顾顾怀君深。奉妾合欢带，系君明日心。
陈茂才瀚归自闽军以中和诗草见示适闻和议已成感而赋此并题其集::邓辅纶::陈君夙以能诗名，鹤立黉舍声铮铮。我来讲肆君已去，倾耳不得闻韶韺。今君忽归自闽海，使我倒屣欢相迎。囊中新诗有乐府，上排籍建摩长庚。似闻昨者参大幕，壮心时慕终军缨。谁弃鸡笼授敌地，澎湖失险畴能争。王师渡台未及半，舟楫横啮蛟涎腥。谅山宣光虽再捷，班师旋诏宜休兵。和戎卒用魏绛策，横海徒列龙骧营。近报文襄又星陨，犹传内苑疏昆明。微臣却忧征戍废，西鄙还虞唇辅倾。愿君陈诗补小雅，毋但角句誇长诚。吁彼犬羊固叵测，得不深计防渝平。鸣呼得不深计防渝平。
台感 其五::许南英::台湾蛮语「埋冤」字，我道无冤不用埋。天演例原优者胜，地归民定与之偕。青衫落地怜昭谏，黄绢多才老伯喈。时景自甘心自苦，残棋一局费安排！
枕碧岩在黄龙洞东泉澄碧可鉴::庞嵩::欲澄尔心，用照尔面。既识尔污，尔羞自见。
自法石早归::黄公度::避暑寓只园，黎明茺远村。桑麻迷杜曲，鸡犬散桃源。迳草细将合，溪流深不喧。幽怀未能惬，城郭已朝暾。
次韵答提举刘司封见访::韩琦::琳馆优闲禄隐郎，高怀存旧宠吾乡。观梁共且希鱼乐，巢阁终应待凤翔。囊疏一时惊慄慄，殿楹常记日堂堂。忠言非久回宸虑，坐见无为拱舜廊。
金陵怀古四首和汪仲嘉::曹学佺::江东列郡领丹阳，鼎足三分此一方。总为石头成虎踞，不知巫峡下龙骧。云生寝庙千秋綍，月照篱门几夜长。年少风流能顾曲，行人犹自说孙郎。一从荆棘叹铜驼，五马为龙世所歌。晋室山河遗略尽，雒中人物过江多。杨花寂寂新宫出，燕子依依旧宅过。欲向登临感陈迹，至今天阙尚嵯峨。钟阜霜飚馆已倾，至今哀壑起秋声。针楼银汉含情语，画屟金莲逐步生。日落卢龙迷古戍，天寒白马走空城。不堪重理玄晖咏，极目澄江似练平。齐云宫观景阳楼，尽入隋家作蒋州。下若溪寒明月夜，后庭花落隔江秋。疏钟梦断犹疑响，红泪看余独不流。何事高情江仆射，摄山泉石恣淹留。
秋夕::杜荀鹤::世间多少能诗客，谁是无愁得睡人。自我夜来霜月下，到头吟魄始终身。
客有遗山龟者言且已足疾纪以二绝句 其二::黄衷::千年荷叶忆曾游，山獠谁逢紫壑幽。掉尾泥途休自惜，济人功已眼前收。
赠金子坤::蔡羽::别子兰蜕花，相逢竹生箨。闲门风自开，虚径云常钥。已烦挥麈谈，未惬听猿酌。为扫南山石，秋眠看泉落。
大梁杂感 其二::黎承忠::屡下勤王诏，诸军自养痈。犒师劫行旅，积庾困输供。张镐援何后，思明计已穷。空传裘带略，息甲久山东。
见王贞白::裴说::共贺登科后，明宣入紫宸。又看重试榜，还见苦吟人。此得名浑别，归来话亦新。分明一枝桂，堪动楚江滨。
春日西园招雪亭::耶律铸::暖日浮云漾绿波，画阑风静好经过。护花飞蝶来呈舞，恋柳啼莺自献歌。妨物性疏轻物议，惜春情重奈春何。流年不为朱颜息，莫厌尊前笑语多。
赠车同 其一::刘青藜::痴云压长空，荒郊风栗冽。敝裘毛已秃，疲驴骨欲折。回君何所之？语次气哽咽。子妇往归宁，一病遂永诀。淮西有书来，返榇资囊竭。况有小儿女，呱呱须担挈。灯昏漏且残，为君中肠结。麦舟愧古人，惆怅明朝别。
病后::郑起::渐懒说功名，修真喜道经。凄凉秋听雨，空阔夜观星。有病色先见，无心梦最灵。阶前风叶响，还又感飘零。
函谷关::胡宿::寂寞函关锁未开，田文车马出秦来。朱门不养三千客，谁谓鸡鸣得放回。
忆己巳宣南九日江亭登眺::夏纬森::江亭登眺忆当年，落日西山照并肩。秋色满塘芦似雪，倚栏人去恨绵绵。
为苏堪作夜起图即祝其七十初度::陈曾寿::任重吾道远，才老天心奇。沉吟鬓未霜，忽巳七十时。主忧臣分辱，锡嘏惟逊辞。愧彼惜涓埃，妄徼非分施。竭来慰朋旧，婉娈花前卮。云天需宴乐，贞吉符爻词。严整性所耽，鸡鸣日孳孳。属作夜起图，此意谁能知。精金淬百鍊，事会无穷期。夜衣不遑寝，逆旅真吾师。
初离京邑留别诸同志四首 其二::郑善夫::浮萍恋故波，离鸟思故林。故林既得期，俦侣无遗音。与子共朝夕，奚堪更商参。山河日以邈，霜霰日以深。鸿麟无时至，安能诉幽襟。晤好谅有时，迅节忽载阴。愿言敦明德，白首慰离心。
秋冷一首::苏籀::岚烟澹澹雨飕飕，残卉折槎陂水头。赎尔典裘扃户牖，饶伊夹幕閟娟柔。{上艹下登}蓑廛肆斗牢落，泞潦穷途强释愁。箬下浮君霜露旦，岂应虚诧钓诗钩。
题李龙门寿册::何吾驺::桂树丛丛独掩关，扶离阶砌秀堪攀。移尊每醉嫦娥月，指点诸郎玉笋班。
春光好::易顺鼎::垂杨外，翠屏遮。谢娘家。记得门前开一树，碧桃花。流苏帐，掩银叉。销魂正玉臂笼纱。枕上江南春梦远，莫惊他。
醉后有感 其二::王世贞::去日未云久，征途方畏难。客能骄白发，身转羡黄冠。雨雪愁边阻，关山战后看。殷勤仗一醉，莫放酒肠宽。
古意六首 其六::刘崧::送客荷花浦，放船杨柳津。唱歌不归去，愁杀渡头人。
书喜::陆游::欹斜古屋枕江干，恩赐残骸许挂冠。杵臼有声聊足食，羊牛识路自归阑。不求客恕陶潜醉，肯受人怜范叔寒？儿辈渐还家暖热，预知灯火话团栾。
黄慎雨景::姚鼐::数椽深壑架茅茨，乱木霾云出谷迟。忽听后岩飞瀑急，四山风雨已多时。
春晖楼::郑元祐::阳春有晖，泛在物表。寸草承之，弗间其小。春晖熙熙，彼草离离。区萌就质，芃芃茂斯。诗人载歌，悉物之情。子于父母，恩莫与京。亲恩之大，春阳之溥。子心如草，肤寸思补。爰搆重屋，以奉父母。以介眉寿，其乐吁吁。旨甘滫澻，奉亲之常。寸草之微，那报春阳？孝子爱日，孝子养志。敬亲之枝，勿蹈非礼。扬亲之誉，悠久不已。是谓可报，寸草春晖。万一攸在，吾祈与归。
和大宗伯张阳峰赏莲之什二首 其二::孙承恩::小院筵开暑气微，残芳犹喜对斜晖。人从忙里时轻掷，花到秋来事便稀。泫露已看瑶实重，映空还藉翠云围。馀香惹得浑疑似，太液池头采佩归。
初夏旅中五首::杨公远::乌兔双飞去若梭，又逢天气正清和。绿空桑柘蚕成趼，青遍田畴犊卧莎。好景常供诗料足，浮生每叹客愁多。家山不是无风月，斗粟区区可奈何。
宿馥公僧房::黄华::方笠枯藤衲子装，间随巢燕寄僧房。花埋红雨当三月，城带青山入夕阳。古寺庭虚封薜荔，荒陵碑废上牛羊。桐阴话罢茶烟冷，又听钟声出上方。
圣上闵雨，遍祷未应，下诏避殿减膳，感叹赋::杨万里::夏旱焚如复入秋，圣皇避殿减琼羞。数峰北峙云垂合，一阵西风雨又休。逐日望霓穿却眼，何时倒海作奔流。诸贤袖有为霖手，不泻天瓢洗主忧。
机简堂余里人也在方外三十年未识其面乾道己::吴芾::我家石井旁，山水非不奇。所恨过从少，无与同襟期。独幸里巷间，高僧有二机。大机传祖印，海内声名驰。晚归结划庵，杜门人莫窥。嗟哉已物化，不见三十朞。我为铭其塔，世犹仰清规。小机真龙象，方为人天师。宴坐一禅榻，天花零乱飞。闻名亦二纪，颇愧会面稀。忽自庐阜来，访我江之湄。共说无生话，不觉日晷移。顾我麋鹿姿，久欲脱馽羁。来日宁有几，扰扰将何为。一点退闲心，不谓师已知。只俟及新岁，上章力丐归。师傥还故里，愿言款柴扉。我虽无长物，亦有筇一枝。正欲空林壑，相与穷幽微。庶几进此道，尺洗平生非。
瑞儿初见雪能为诗喜示 其一::区大相::白雪儿能咏，同看帝苑边。乍连珠树密，已并玉堂悬。影助层城月，光摇万里天。更宜芸阁夕，映彩读新编。
沧浪亭::毛珝::濯缨人去水空寒，事属明时欲问难。日暮客归园馆闭，鹭鸶飞上石棋盘。
六月于役西江感群公饯送有作::黄佐::西江肃王命，冲炎枻兰舟。陈臬有程期，将母不敢留。轩车远相送，怅别情绸缪。朝发沉珠浦，夕宿拾翠洲。灵风吹柘旗，海天浩悠悠。顾见肃肃羽，与波竞沉浮。奇云混高山，丰草翳层丘。自古负羁绁，我何怀殷忧。
暖::弘历::薄暖初转律，脆冻早酥津。一窗嫩日暄，几朵棚梅新。鸳楼融玉箸，扣砌消银鳞。光天詄骀宕，和气翔絪缊。润含土膏动，庆宇清无尘。大似江南春，闻之江南人。
偈颂一百五十首 其一○五::释心月::座已升，衣已披，法作么生说。但得雪消去，自然春到来。
续梅花百咏 其六十四 茅舍梅::陶德勋::几树扶疏绕草堂，春来一路吐幽香。从兹玩赏敦乡俗，野老村翁并举觞。
代人上郑相生日三首 其二 寿香::张纲::上方有国名众香，经行苑囿皆芬芳。世人岂识天香界，但知苏合及都梁。博山氤氲吐微窦，一炷香婴净尘垢。散成五色空中云，持献现前无量寿。我公宿悟香严因，应缘来现宰官身。妙香密圆證无漏，总持不动真天人。熏陶四海看无际，便是经行众香地。献香陋语应已闻，罗筏宁论几千里。
巴丘驿晚题二首 其一::赵蕃::水驿聊容借，官曹少逭劳。关门对风雨，策杖看波涛。浩浩心疑壮，悠悠首遽搔。忽来双白鹭，伫立久江皋。
晚春二首::宋伯仁::绿阴阴裹惜韶华，自缚筠梢扫落花。可笑游人心未懒，杜鹃啼处拨琵琶。
乌鲁木齐::褚廷璋::额鲁公孙此建瓴，天戈万里下风霆。山围蒲类分西谷，云护沙陀拱北庭。不断角声横月白，无边草色入天青。辑怀城上舒雄眺，尽把耕畴换牧坰。
次韵梅花 其二::李之仪::岭上才分一寸光，群花次第促来妆。绝胜群玉山头见，须信昭仪体自香。妙赏不逢徒老去，佳期难得为谁芳。定应痒处无人会，空怨相邀客姓王。
吾兼亭为丘谦之赋 其一::黎民表::儤直常经此，为园亦在兹。隐偏金马籍，地即缙云司。苑树常分色，宫莺或借枝。秪应兰省客，来往洽襟期。
郴台官梅::顾璘::郴州行台风日妍，官梅两株清可怜。祗缘老干临高榭，故著繁花媚远天。绕院蜂声喧不去，隔江鱼素渺谁传。脩篁怪石俱无赖，点缀幽情向客边。
五羊购得山阴王季重为先文介画云林数抹便面敬一题::李洸::云林数抹蒋山青，先友风流接渺冥。穷守赐书仍世业，旁蒐名画似晨星。遗图梓舍胠残箧，断楮坟宫瘗古铭。今日焚香严封越，减价宛在看扬灵。
种兰::黄衷::上品还移翡翠盆，草堂向未数香荪。雅知旧植曾连畹，幸爱孤芳不在门。青玉谩同秋叶沃，紫瑜宁夺早芽繁。浅深自是神工在，安得场师仔细论。
贪睡::于谦::气昏无奈困人天，才说看书便欲眠。分付家童添活火，莫教断却煮茶烟。
勖崔甥二首 其二::卢龙云::儒冠看嗣业，取效岂寥寥。力及千钧弩，功殊五石瓢。贻谋思作室，壮志慕题桥。仙液终应就，飞腾越世嚣。
忆旧游::易顺鼎::记鸾笺写韵，凤曲游仙，小住文箫。阁外山如画，试弓腰步屧，来看江涛。画阑旧时曾倚，香气未全销。怕一角斜阳，春人去后，红得无聊。檀奴惯离别，几陌上花开，江上萍飘。丞相祠堂在，似元都观冷，慵问栽桃。青丝上头，千骑无福比韦皋。渐老了周郎，负他初嫁人姓乔。
乌𣡶角行::释居简::村村花柳春菲菲，乌𣡶声动清昼迟。梅花噎噎不成弄，黄钟大吕相因依。川平野阔牛背稳，水坳山曲人烟稀。一声一声断复续，十十五五喧牧儿。四郊唤得堕农起，不作阳关肠断声。凄其道傍驻马远，游子往往不减阳关悲。此声岂解令人悲，朝燕暮越远别离。亦复岂能使人喜，蒉桴土鼓相酣嘻。于戏此乐吾独知，尚记天台委羽破雨开林扉。自鞭觳觫耦沮溺，白水没膝同扶犁。是非利害不到耳，终日听此呜呜吹。风淳调古相浃洽，不与市道趋浇漓。朅来脚踏软红陌，不闻此曲闻此诗。借翁语险久不和，迩来作者如埙篪。埙篪虽美与时背，岂若乌𣡶方适时。
闺思 其一::耶律铸::雁阵惊秋信，蛩吟袭夜帏。河源应冻彻，方忆捣征衣。
秋望::罗公升::远树岚烟合，孤村落照横。江从前日濁，山似去年青。暝色鸦分去，羁愁蛩说成。乾坤久萧瑟，消息听鸿声。
宿台州城外::林景熙::荒驿丹丘路，秋高酒易醒。霜增孤月白，江截乱峰青。旅雁如曾识，哀猿不可听。到家追此夕，三十五邮亭。
长相思::陆珊::风丝丝。雨丝丝。织到愁人肠断时。绿杨还乱吹。昼迟迟。日迟迟。无数飞红吹下枝。流莺偏又知。
香山::范成大::抖擞轩裳一哄尘，任教空翠滴乌巾。老身已到篮舆上，处处青山是故人。
送户部徐主事谢官归丰城（二首）::蒲庵禅师::孺子湖头水涨沙，兵余南望阻归槎。豪华自昔应多士，文献于今尚几家。铁井蛟涎腥夜雨，剑池龙气湿朝霞。烦君为问樟阴寺，谁布黄金扫土花？
五平体 岁暮有感::王世贞::江城饶奇寒，畸生微欢悰。丹青辞柯条，昆虫司其宫。幽崖栖玄霜，枯杨号天风。沈沈冰房鱼，茕茕川途鸿。年龄时推移，乾坤吾何终。衰岐殊千端，茫然趋余躬。温篘为酡颜，嗟哉须臾红。宁如皈无生，群忧由来空。
题故元端本堂殿臣王熙临宋徽宗雪雁图::胡俨::端本堂中酒未销，侍臣图画写前朝。岂知夜半征车发，雪落沙场雁影遥。
张文忠草韩退之桃源诗帖赞::岳珂::太平相张天觉，草圣之神卓牵。几年嘉禾识奇作，余事犹令墨池涸。仙源三月校雨落，云黑洞深风色恶。梦回满纸字如昨，唤起龙蛇见头角。
过梁明叔小楼::李孙宸::羡君城郭里，别自得烟霞。山色当窗尽，林光绕槛斜。好音枝上鸟，幽事雨中花。更披图画好，疑入武陵家。
从帅府谒太清宫::赵秉文::层宫枕苍陂，地迥风日冷。旌旂隐复见，原陆互驰骋。悠悠尘外趣，窅窅壶中境。山川蒸淑气，草木閟清景。周疆有楚宋，汉隶列钟鼎。尚矣千岁桧，荒哉九龙井。怀奇目以击，契冥心独省。悲欢万古促，赏晤一日永。清波𤐰鱼尾，落照赪牛领。天寒鹰隼击，水落鸿雁影。白日照征夫，青天入渔艇。洗兵江汉清，兹焉事幽屏。
代范德孺挽李稷运使四首 其四::毕仲游::遗札何堪问，知无封禅书。杀身今已矣，报国事何如。人去衣冠在，魂来户牖虚。应同广川记，惟见玉蟾蜍。
江船遇长沙曹刑部赠诗::梁鼎芬::昨舍故人归山庵，路逢曹子披尘函。欲浇江水泻智慧，一雨飘落舟中岚。手持贤兄好文字，辨章学术穷其探。湔除回穴启真秘，使我有舌不敢参。论仁特采东塾说，薪火何止传湘潭。菊坡精舍别来久，梦中杨柳空鬖鬖。大师不再下元学，妖狐昼出言二三。后生少年嗜鬼怪，经义新说青于蓝。本心已昧非可惧，乱流既甚谁能戡。我惟造圣祇一轨，不到真处皆空谈。李固可冤季长谄，弥远不罪西山贪。时危致君竟无术，便有书论徒面惭。千年耿耿挂心目，自恨霜泺旋羸骖。江山大好正堪隐，谁与百战湘人男。时平豪杰不足数，勖哉吾子视所担。
春秋宫词 其五::金天羽::花奴羯鼓打春雷，杨柳青旂小队回。本是宫中行乐地，球场假作战场开。
送冯开之太史还朝::屠隆::三年采药访桐君，忍别沧江鸥鹭群。岂谓金门堪大隐，只缘玉牒重灵文。河桥柳暗人初去，山店花香梦欲分。蹔入红尘心不染，宫衣犹带五湖云。
赠汤岩夫::方文::今人读书不识字，下笔淆讹十三四。许徐训诂自分明，争奈人都不省视。昔者吾友戴敬夫，磨砻字学天下无。予少窃闻其绪论，虽知梗概心犹粗。中年奉教萧尺木，尺木篆隶精且熟。每与予言辄终夜，字学稍知其节目。平生结交多俊民，此道茫昧恒失真。何期晚遇汤元翼，奄有二子成三人。犹记鲁江同作客，颇领微言恨匆迫。别来十载梦魂劳，老去重逢须鬓白。闲时缓步过吾庐，相对惟应话六书。秦汉晋唐体多变，那能贯穿为发摅。当时戴萧所未悉，今日询君得其实。我亦著书曰蒙求，乞君釐正方成帙。
六言偈四首::刘克庄::佛祖流传信具，儿孙承袭付度。一个深夜携归，一个中路夺去。
重阳::汪渊::帘卷西风鬓欲霜，消魂时节正重阳。愁如绿水吹仍绉，人比黄花瘦亦香。五夜悲秋蛩语急，一镫摇梦雨声凉。年年携酒登高会，谁寄茱萸作佩囊。
桃花::韩淲::秦外市尘吹不到，独看流水种桃花。春红片片飞时候，动影垂光是落霞。
踏莎行（谢人寄梅花）::周紫芝::鹊报寒枝，鱼传尺素。晴香暗与风微度。故人还寄陇头梅，凭谁为作梅花赋。柳外朱桥，竹边深坞。何时却向君家去。便须倩月与徘徊，无人留得花常住。
咏怀二首 其一::马仲琛::落落谢尘寰，遂意寄空谷。地偏心愈远，物外惬幽独。山光凝竹窗，云影带茅屋。耽此云山趣，世路任反覆。或当松径间，或傍花影宿。爱谢复爱陶，好句供我读。一唱三叹息，琅琅振林麓。
王孙圉论楚宝::佚名::王孙圉聘于晋，定公飨之。赵简子鸣玉以相，问于王孙圉曰：“楚之白珩犹在乎？”对曰：“然。”简子曰：“其为宝也，几何矣？”曰：“未尝为宝。楚之所宝者，曰观射父，能作训辞，以行事于诸侯，使无以寡君为口实。又有左史倚相，能道训典，以叙百物，以朝夕献善败于寡君，使寡君无忘先王之业；又能上下说于鬼神，顺道其欲恶，使神无有怨痛于楚国。又有薮曰云，连徒洲，金、木、竹、箭之所生也，龟、珠、角、齿、皮、革、羽、毛，所以备赋，以戒不虞者也；所以共币帛，以宾享于诸侯者也。若诸侯之好币具，而导之以训辞，有不虞之备，而皇神相之，寡君其可以免罪于诸侯，而国民保焉。此楚国之宝也。若夫白珩，先王之玩也，何宝之焉？”“圉闻国之宝，六而已：圣能制议百物，以辅相国家，则宝之；玉足以庇荫嘉谷，使无水旱之灾，则宝之；龟足以宪臧否，则宝之；珠足以御火灾，则宝之；金足以御兵乱，则宝之；山林薮泽足以备财用，则宝之。若夫哗嚣之美，楚虽蛮夷，不能宝也。”
送胡世昌文学潮州::区大相::海榴花灼灼，坛杏复离离。于昔恋时物，况兹临路歧。南方子称美，东阁我无奇。清论即消暑，高文当起衰。书斋翡翠下，讲席琅玕披。去奋扶摇翼，天池待羽仪。
福州程使君止戈堂二首 其二::洪炎::跳梁山谷有顽民，电扫风除一聚尘。排闼江山千里眼，满庭桃李四时春。定知当宁思龚遂，政恐攀舆借寇恂。谁是诸侯老宾客，酣歌应许杜陵人。
书事十三绝 其一::严嵩::炉香拂座月窥檐，带玉袍绯列贵阉。为报四臣宣巳至，近前轻揭翠旃帘。
送赵介之赴舂陵十首::彭龟年::二老不忍别，相期尚百年。正当爱日时，剩种北堂萱。
题碧落洞::高衡::仙府沈沈尽日开，霓旌鹤驾几徘徊。青云有路容人到，煮茗浮觞不忍回。
久雨::裘万顷::园林清樾净无尘，池沼黄流去有声。不用飞花来点缀，但须霁日为澄清。
已卯冬日陈世崇来访仰山寺::释祖钦::千里相寻慰寂寥，未嫌风雪路迢迢。庐山虽好且休去，更拨寒炉话一宵。
鹧鸪天·金络闲穿御路杨::赵可::金络闲穿御路杨。青旗遥认醉中香。可人自有迎门笑，下马何妨索酒尝。春正好，日初长。一尊容我驻风光。归来想像行云处，薄雨霏霏洒面
用前韵自述 其三::吴琏::四海冠裳共一家，可容衰朽老烟霞。边尘不动虏还虏，弦诵霭然华自华。恋主蚁蜂真异种，向阳葵藿实名花。孙阳眼到成高价，未信张骞独去槎。
出独山湖至江口作::姚鼐::初日澄前陂，馀阴澹岩曲。清流杳终古，宛此媚幽独。烟消净衰草，风来振疏木。移舟度云影，停桡玩空渌。理味后人踪，兴与前游属。托世楚云里，孤怀亮自足。
次韵蒋夔寒夜见过::苏辙::都城广大漫如天，旅人骚屑谁与欢。北风号怒屋无瓦，夜气凝冽冰生盘。雪声旋下白玉片，灯花暗结丹砂丸。叩门剥啄惊客至，吹火仓卒怜君寒。明时未省朋遗弃，高论自笑终汗漫。识君太学嗟岁久，至今客舍犹泥蟠。正如憔悴入笼鹤，坐见摧落凌风翰。明朝尚肯过吾饮，有酒不尽行将酸。
半溪残雪::叶锡辂::六花飞不歇，经岁乱滩头。冷浸孤山月，光回剡曲舟。临汀迷浴鹭，隔岸失眠鸥。欲并峨眉顶，炎天迹尚留。
入里门志喜因示儿孙四首 其二::林熙春::儿孙满膝喜相随，禀质醇痹不可期。孝弟繇来尧舜事，琢磨惟在幼冲时。菲食恶衣成圣果，伐性酣身损傲枝。莫道宦来无厚橐，贻家清白实堪依。
偶书所见::张乔::江头野鸭太颠狂，乱入荷塘逐藕香。莫讶无情任来去，花深原有紫鸳鸯。
江南曲三十首 其二十四::黄省曾::莫道田舍翁，豪奢不相下。家家凤翼船，人人金络马。
钟山作十二首 其四::刘基::玄武湖中草自秋，石头城下水长流。繁华过眼成今古，更与牛羊竞一丘。
晓霁::司马光::梦觉繁声绝，林光透隙来。开门惊乌鸟，余滴堕苍苔。
春日偶成 其二::陈献章::竞长家家柳，齐开阵阵花。春深添富贵，人老旧烟霞。欹枕黄鹂近，开窗白鸟斜。草玄无意绪，呼酒对侯巴。
天台李公孟长官出示桐柏观百丈坑玉兰且索赋::谢伋::桐柏古福地，琼台上侵星。仙人种玉处，瑶草犹亭亭。羽人纫作佩，瑞露濯芳馨。悬崖百丈坑，九畴诗得经。真境有谁何，守护烦六丁。长官仙李氏，不畏兹山灵。河阳无数花，叶蕊炫紫青。受此贞洁姿，不露凡卉形。命彼轻举者，窃取岩中扃。封植入笼槛，罗列帝轩屏。结根失所托，催残日飘零。揖我求我言，矢诗当见听。草木遂其性，民物自安宁。君其毋求奇，采掇遮可停。兰玉近取譬，何用专阶庭。人观尽白眼，莫遣下青冥。
追代卢家人嘲堂内::李商隐::道却横波字，人前莫谩羞。只应同楚水，长短入淮流。
谢叶秀州惠酒::袁说友::雅况尊罍重，高情翰墨余。寒窗半杯醁，老眼数行书。旧雨故人少，因风来雁疏。君侯独怀旧，一岁几相于。
次韵周提刑出邓鄙五首::饶节::旌旗肃肃卷秋风，赤脚儿童挽乃翁。使者回看为农喜，年来衣履不穿空。
寄唐云芝兼怀同游诸子::何椿龄::苜蓿满城秋，秋风不扫愁。此心如落木，何处是绵州。之子殊难见，斜阳一倚楼。应还思锦里，诗酒旧同游。
宪𪠘言怀::谢肃::乐圃中间开宪府，东头池阁足逍遥。水栏浸月鱼游缓，云栱凌空燕语娇。用法倘乖钦恤意，居官何补圣明朝。却惭才薄虚縻禄，唯待秋风旧皂雕。
李雪峰过寺约游中宿老病为辞别后见寄用韵赋答并寄张子白 其四::成鹫::翘首归猿洞，怀人水一方。鸟啼诵经处，花落读书堂。密约知难践，久要宁敢忘。空劳枉书札，相劝理舟航。
青衫::郑克己::青衫著破禁中罗，楚泽吴江几度过。仕宦宛如杯水澹，朝廷空有故人多。渔村疏竹明风旆，烟浦斜阳起暮歌。欲买田园归海上，此身无奈客愁何。
寄张献臣::刘敞::缔交从若水，百里绝相过。平日相离索，期年见揣摩。从容席上客，清绝郢中歌。拟属阳春和，伊予独在薖。
南斋书怀::王炎::幽居用拙懒追寻，小径无人苔半侵。燕子已归知社近，桃花半破觉春深。长编短简资身策，故岁新年念母心。拂拭横床眠未稳，匆匆屋角有鸣禽。
云山::姜特立::茫茫几云山，中有万古人。人间有生死，出没如浮云。山云有销歇，世人无断绝。所以西方尊，不言生与灭。
崔实引语::佚名::小民发如韭。剪复生。头如鸡。割复鸣。吏不必可畏。从来必可轻。奈何欲望平。
关门小泊::林朝崧::数点青山对酒杯，片云何意傍蓬莱。春帆楼影明斜照，玄海滩声转怒雷。积雪不愁衣褐薄，东风将逐斗杓回。遥瞻上界真人府，愧少金门献赋才。
为张茂才赠张将军时治艘南京::王世贞::客言保障地，无复使君贤。礼乐原蒐贵，楼船汉将专。令严朱桁月，烽净白门烟。更有平原馆，衔恩国士偏。
送丁子章将漕湖南三首 其二::杨万里::湖外游曾漫，荒馀好在么。山应依样瘦，民岂似田多。不是无风物，其如费拊摩。人言补外乐，且道定如何。
丙辰寄国举兄::陈傅良::是间南极老人星，乔木脩篁亦有情。直向朱明为后殿，不随黄落入秋声。儿孙衮衮看新出，兄弟团团得晚成。笑阅世人心事短，却从黄老问长生。
题惠崇画四首夏::晁补之::老柳无嘉色，红蕖羞脉脉，宛在水中洲，双鹅羽苍白，何须玩引颈，颠到写经墨，惟应一临流，当暑袗絺绤，
毛希元隐居庐山卧龙瀑::叶适::毛子骂吴曦，蜀山眇孤坟。五老急招聘，延留如大宾。龙分自眠地，蕙帐饶珠蠙。岩花开恨晚，谷鸟鸣行詹。吊古一沉思，千载多逸民。登高一长望，万里皆积云。子勇书印历，忧愤著弥纶。曷不草露布，从容静风尘。低头汲涧曲，煮豆萁为薪。沮溺上之耻，昔贤终贱贫。
题富春山水画册 其五::符兆纶::旧游回首意苍凉，负尔花间陌上香。好著片帆重送我，风流苏小访钱塘。
石州慢 咏燕::俞律::露滴萍轻，烟迷杨瘦，静波新碧。衡门长寄乌衣，宿梦何曾相识。年年梁上，巢圮尘冷春寒，归来快剪东风翼。为我说相思，道光阴轻易。桥北。小楼西畔，挂影栖茵，绿窗岑寂。十里秦淮，阅尽江南花陌。晚来呼伴，一句两句温存，冲香掠雾斜魂湿。也不解闲愁，啄残红飞掷。
铜雀妓::程敏政::魏公好色不知足，爱子已为张绣戮。归来不悔旧时差，临河更把高台筑。台上美人如万花，日日歌管声諠哗。老瞒自欲比西伯，内则何似周王家。当时美人浪自许，各逞新妆奉新主。岂徒媚惑令主昏，冶容诲淫吾不与。君不见邺中长想二乔来，有心不到黄公女。
客至::陈永正::有客纷然至，吾其七不堪。目前恣百伎，背后竞高谈。便以今非昨，从知北亦南。悠悠聊复尔，人意恐难谙。
夜筝::白居易::紫袖红弦明月中，自弹自感暗低容。弦凝指咽声停处，别有深情一万重。
谢江南诸友寄笔墨::释函可::肯怯层冰骨已残，独愁破砚泪难乾。凭君寄我如椽管，写尽天山百丈寒。
赋白鹊台送王子敬之赣::刘崧::翠玉楼西白鹊台，当年曾见鹊飞来。旧游寂寞人何在，晴日苍凉花正开。二水合流喧虎口，五山盘伏起龙堆。残碑零落层城曲，想见题诗上紫苔。
宿灵岩::张揆::再见祇园树，流光二十年。依然山水地，况是雪霜天。阁影移寒日，钟声出暝烟。微官苦奔走，一宿亦前缘。
山居诗::释延寿::古树交盘簇径深，闃无人到为难寻。只和算计千般事，谁解消停一点心。冰锁瀑声中夜断，云吞岳影半天沈。寒灯欲绝禅初起，透牖疏风触短襟。
风流子（中秋群贤集于蜗舍，值雨作，和刘随如）::赵以夫::忆昔少年日，吴江上、长啸步垂虹。看飞出玉轮，十分端正，幻成冰壑，一碧澄空。当此际，醉魂游帝所，凉袂扬秋风。桂殿凤笙，妙音何处，莼羹鲈脍。清兴谁同。今宵欢娱地，千钧笔、模写拟付良工。无奈云沈顾兔，雨挂痴龙。误骚客宿吟，杯仙梦醉，负他佳节，戏我衰翁。华竟孤光长在，后夜重逢。
故丞相吕成公挽歌诗辞五首 其三::綦崇礼::仗钺除君侧，披荆立本朝。规模收庙胜，威略动天骄。贤业留黄阁，闲情在午桥。伤心桃李径，霜霰日萧条。
神宗皇帝挽诗四首 其四::范纯仁::祖祭连驰道，宸仪出殡宫。旌幡萦晓露，笳鼓咽悲风。雨泣千官送，云奔万国同。丹心随笼水，先到裕陵东。
皇帝閤端午帖子 其四::许应龙::离明赫赫正当中，万物咸欣长养风。陇麦已登蚕又熟，更多膏泽兆年丰。
曾内相以绝句诗还予诗卷和其韵五首 其五::洪刍::世味著人浓似酒，交情向我薄于罗。古今混混东流水，听取踏歌蓝采和。
摸鱼儿 怀旧::李昌祺::记昔年、十分轻健，秦淮白下游遍。结交尽是高怀侣，多伴舞衫歌扇。心眷恋。纵雨阻、泥妨幽兴何曾倦。曲房小院。有鲫鲙银丝，蚁浮绿酝，畅饮醉仍劝。分离也，恰似云鸿海燕。音书特寄无便。风流杜牧今憔悴，谩想柳眉花面。江万转。山万叠、怎生能勾重相见。光阴似箭。回首是衰翁，思量前事，清泪落如霰。
唐多令 拟朱竹垞词::金鉴才::肥绿涨林丛。草深仄径空。看閒禽、细剔苔封。户外屐声数已近，恁过了、小楼东。暑气隔帘栊。拈香心字重。又分明、卓午人慵。短榻枯眠犹梦得，双纤手、剥莲蓬。
重阳感怀::何永沂::又见登高转运忙，也多风雨也多霜。天生我右必无用，车到山前指舍藏。身在故乡为“异”客，诗教惆怅化清狂。一从秋肃临天下，自觅驱寒济世方。
和郑贰卿别赋::王洋::病逐秋风至，年随塞草衰。家如百年梦，身入四愁诗。北焙联圭璧，南薰润岳池。斋房多胜事，可但滑琉璃。
次韵易实甫肇庆道中::丘逢甲::牂牁天半下飞湍，立马江头客据鞍。疆域远通蛮部落，威容重见汉衣冠。伤心元老骑箕去，极目层霄把剑看。零落七星秋满地，天涯扶醉且凭栏。
绝句::王谌::紫燕黄鹂兴已阑，薰风庭院绿阴寒。儿童竞说新篁长，只隔前窗懒去看。
思远人五首 其四 孤客::崔荣江::一曲幽弦弹岁老，黄叶飞秋陌。离鸿杳羽，行舟停橹，水远恼孤客。笺书无寄存如册。砚里干松墨。便写就新词，怎生相寄，念来伤心脉。
送桂州安抚余靖侍郎还京::李师中::拜命南来得老臣，肃将庙略制妖氛。淮西将吏尊儒帅，并土儿童认使君。新赐锦衣光照日，旧行棠树茂如云。应怜孤宦潮阳守，憔悴无人与上闻。
登燕台::孙承恩::九月燕台上，凭空眺望赊。神都王气合，故国白云遮。日落猿声急，风高雁影斜。羁怀正无那，况复听悲笳。
运司园亭 茅庵::杜敏求::深深竹林下，圆庵最幽僻。高怀本恬旷，野趣助閒适。众人奔名徒，浮世萦物役。岂知庵中乐，道胜心自逸。
金马图::虞集::贾胡自骑千金马，解囊小憩荒城下。平原无树起秋风，梦到阴山雪横野。太平疆宇大无外，外户连城无闭夜。不然安有独行人，怀宝安眠如画者。
石牛::胡炳文::石牛长卧此溪边，饥不青刍渴不泉。好倩六丁鞭策起，江南多少未耕田。
水龙吟·题徐湘蘋相国夫人晚年墨花册。夫人为吴兔床先世某太君作也。用拙政园词感旧韵::章钰::到今白发青裙，孱生算有花知道。驼囊秃颖，雁书剩缕，随身还好。槐府传观，蕊宫进奉，当年瑶草。怎江村黄叶，孟邻结就，等寒女，夸针巧。林下高风未杳。替无聊、断肠词稿。千身绘佛，一丘傍祖，那回天笑。倚竹吟余，调姜奠后，何心精到。是千秋墨泪，漫嫌画咏，少梅村老。
记万载风俗三绝 其三::祖无择::田中多峭石，苍玉乱攲斜。怪似湘中见，封域近长沙。
游龙井度风篁岭寻烟霞石屋诸洞经理安寺晚至虎跑泉::金天羽::武林四月山泉凉，千山万山茶树香。泉流竹根鸟呜谷，阴岭阒闭阳崖张。我行先叩龙井寺，石幢花影风飘飏。龙泓水泉隐山曲，丛篁老树跨石梁。松枝活火煮石铫，瓶笙幽咽闻宫商。云腴露蕊粉瓷碧，禅榻乍梦蘧蘧长。梦行忽度风篁岭，西湖倒景浮林光。烟霞石屋两古洞，奥衍旷朗各擅场。佛狸中原侈佛教，造像祈福镌金堂。伏龙乾虎杨大眼，太妃孙宝王元详。道略五百更精绝，佛岩摩厓举国狂。靖康覆社马渡江，士夫憔悴皈空王。千斤万指病山骨，坐令翠壁生痏疮。鬼花献媚佛含笑，士女瞻拜誇明妆。山回谷转理安寺，高楠巨竹山遁藏。碧天无缝青嶂合，乾坤一色疑混茫。老僧曾作宰官梦，诞登觉岸凭慈航。文士结习未捐弃，法书名画收琳琅。虎跑泉当石屋面，樵风吹上松柏冈。谷泉澌澌响佩玦，香茗纂纂装筠筐。东南六泉我品七，此游风味当难忘。山钟摇暮下坡去，雷峰塔挂斜阳黄。
秋晓::钟惺::清秋但觉晓犹清，起趁空明绕砌行。在竹露沾星下影，出林鸦带夜来声。烟随历乱孤光去，人语稀微众动生。高枕倒衣皆此际，纷然喧静各为情。
月下笛 赋落梅::陶宗仪::东阁诗悭，西湖梦浅，好音难托。香消玉削。早孤标顿非昨。阿谁底事频横笛，不道是、江南摇落。向空阶閒砌，天寒日莫，病鹤轻啄。情薄。东风恶。试快觅飞璚，共翔寥廓。冰魂漠漠。谩怜金谷离索。有时巧缀双蛾绿，天做就、宫妆绰约。待一点，脆圆成，须信和羹问却。
拟古十三首 其四 今日良宴会::洪适::今日良宴会，朋簪故人家。摇情绿绮琴，度曲渔阳挝。放歌掀醉髯，晤语粲春葩。列坐各知心，游扬相齿牙。芬芳须及时，东扶忽西斜。胡不厉逸翮，天津问仙槎。无为甘寂漠，痼疾守烟霞。
次韵俞原举雪中见寄五首 其一::董纪::草堂真率更无加，悬榻待君能几家。梅雪轩中春有约，莫教孤负海棠花。
自述::甘泳::总角希闻道，残生乃付诗。未曾前辈识，敢辱近人知。飘泊身馀健，萧閒鬓欲衰。一帘书四壁，寒日在清池。
思妇吟五首 其三::何吾驺::昔日海棠下，双双进酒杯。今朝风雪里，一纸远书回。
我发::陈永正::我发如端忧，时时去复作。半月即蓬然，一月覆额角。畜之两三月，竟与须相索。尘垢日以积，虮虱日以乐。毵毵成怪民，人视笑且愕。一任朱颜嗔，摩挲无愧作。岂不有剪铰，争忍馀濯濯。岂不有镜奁，何劳强梳掠。英英明遗孽，甘为冒霜锷。赫赫太平王，留以异胡貉。黔首古所贵，高冠且勿著。年华不吾饶，忽来数白错。嗟乎谁取之，一似鼻端垩。举世无匠石，斤斧何得落。
有怀::王冕::故人零落各山河，触景其如感慨何？剑槊风生秋气重，琴床月堕夜凉多。倾杯且得孤怀壮，缆镜那愁两鬓皤。扰扰黄尘车马客，不知留意在南柯。
真符女与申屠澄赠和诗（女和）::佚名::琴瑟情虽重，山林志自深。常忧时节变，辜负百年心。
予前后守倅余杭凡五年夏秋之间蒸热不可过独::苏轼::是诗忠孝王家千柱宫，东坡作吏五年中。中和堂上东南颊，独有人间万里风。
江城子 其四 之子于归::蔡淑萍::夕阳轻笼小山村，挂鞭鸣，报佳音。东邻嫁女，贵客早扎亲。坐罢歌堂看电影，新风蔚，古风存。红日鸡声催出亲。父叮咛，母叮咛。含羞带笑，却又泪光莹。路转山回人不见，听宛转，唢呐声。
题韩文公祠::聂古柏::岳奇海怪早相知，何事中朝未可归。佛纵有灵那在骨，僧如得道又无衣。符分台峡天终定，福近宫墙意更微。俎豆荒凉谁继廪，挲摩石刻重歔欷。
和耐公送关介堂原韵 其四::许南英::旧日盈廷卓卓英，而今宇宙不垂名。风流异代推前辈，经济中华属后生。剩有家山鲲、鹿恨，聊寻烟水鹭鸥盟！酒酣忽下伤心泪，独倚阑干涕泗并。
临汀城外别丁景文::卢琦::六月骑马奔出郭，故人相送高洋桥。百年古郡千峰绕，万顷平田十里遥。客怀欲别且须酒，溪月自来何待招。后夜相思定何处，乱山叠叠雨潇潇。
水龙吟　听胡琴::卢青山::渐从醉里偷声，寒池老叶轻摇坠。斜风欲到，野茅先动，忽成凛诡。急抖弯弓，遽揉劲索，戛然中止。转轻斜颈首，微开眼睫，方欲断，又低起。却叹谁家绝匠，作无端、浸回人意。萧萧逸客，吁嘻俯仰，合如亲寄。待问操家，依迷底事？了无回理。到声沉犹自，停杯侧帽，揩盈盈泪。
欲晴又雨终夕震电::薛季宣::日昃望云气，西郊将欲开。丹霞漾晴晖，清风有时来。归坐北窗下，惊霆殷轰豗。流电掣飞雨，疾徐鼓岩雷。宛转颓屋头，终宵响徘徊。早起到城市，横流绕沿洄。伊谁补漏天，吾州与芦灰。
和李元叔秋怀 其二::綦崇礼::杜门身块坐，息念心灰死。香火远祠庭，文书净窗几。治剧力岂任，投闲计良是。深惭未报恩，尚费官仓米。吾侪晚闻道，错以名为市。那知标榜著，便有谤尤起。如君取已多，蚤合登贵仕。况彼青箱业，家声在人耳。草草脱廌冠，重升未应止。但愿毋近名，嘉言终合指。
如梦令·雨洗海棠如雪::方岳::雨洗海棠如雪。又是清明时节。燕子几时来，只了为花愁绝。愁绝。愁绝。枉与春风分说。
满江红::伯昏子::怒海云涛，轻槎送、江湖旧客。身渐老、方壶缥缈，故园深隔。行箧常封尘泪满，飘鸿又报芳菲失。卧山居，烛影忆西窗，听风泣。光流逝，难断截。路修远，同烟碧。坐临澜钓渚，且安磐石。长向浮烟肱枕曲，古来轩冕何曾逼。本无情、月岂解悲欢，圆还蚀。
方延客而公出走笔缓之::卢龙云::相逢须放好怀开，已拟花前共举杯。束带又从尘里去，却邀明月待君来。
题牡丹图::伍瑞隆::谁将颜色领春光，竞说开元第一妆。独有佳人雪肌骨，亭亭清影月中芳。
送鲍都官钱塘通判::梅尧臣::文鳐游西海，夕飞向吴洲。朱鳖生明月，渊潜未可求。由来有变化，何能计沉浮。君子蹈出处，谁能等隅陬。临水赋二者，相送无离忧。
追和东坡梅花十绝 其七::王之道::莫怪风前玉斝飞，饮酣初喜传花枝。正当北雪消残后，恰直东风料峭时。
童乌行::张廷寿::南山有高树，寒乌夜绕之。得食哺其子，呜呜长不离。一旦母乌死，儿乌恻然悲。昔雏居有巢，今雏宿无枝。昔雏腹常饱，今雏啼恒饥。风雨雏何依，稻粱雏何知。折翼坠崖下，尔雏诚何为。愿从母乌去，肯受他雏欺。
欹枕::郑谷::攲枕高眠日午春，酒酣睡足最闲身。明朝会得穷通理，未必输他马上人。
夏日小雨同人宴集觉林寺之闻犀堂分韵得七绝二首限十二文 其一::金科豫::廉纤细雨湿苔文，古寺幽深锁碧云。镇日欢呼情未已，隔窗谁遣暮钟闻。
东亭茶宴::鲍君徽::闲朝向晓出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。
求仙::徐积::神仙不知真有无，其术可图不可图。得之不得存乎命，躁不以命良可吁。愚夫忘欲弃所爱，父母无子妻无夫。本求长生不死术，夭厥所寿残厥躯。
咏鹤::缪鉴::青山修竹矮篱笆，彷佛林泉隐者家。酷爱绿窗风日美，鹤梳轻毳乱杨花。
赠曹嗣山总河三首 其一::董其昌::警水勤明主，匡时得上公。业从专钺久，恩向锡圭崇。清济莲花府，黄流瓠子宫。十年驱节地，重入指挥中。
西湖寓次得云间张文敏墨梅册子欣然成诗十首 其八::沈梧::心清香满室，树来月当门。移植砚池畔，花开有墨痕。
秋兴 其一::孙传庭::西风一雁下河洲，客思悠悠独倚楼。穷塞不堪逢九日，美人何事隔三秋。看萸把酒情无限，对菊搜吟意未休。欲向中原舒望眼，南云北树总关愁。
良月二十一日郡庠置酒炉亭劳余出山且取子美::陈著::兰菊不竞芳，鸿燕各有时。可以人不如，大哉义曰随。
懒慢::薛蕙::旧来懒慢耽黄老，祗拟山林寄此生。傲吏未甘从薄宦，愚公翻笑窃高名。乌皮几上闻天籁，瘿木尊中遗世情。莫谓栖迟空白首，人间扰扰亦何成。
寄仲节金华牧二首::赵汝腾::传闻议论异柯山，辨难何妨莫失欢。试取景仁与君实，中和问答几书看。
怀晏黎二生::吴与弼::风雨凄其客路赊，君心无事我心嗟。玉楼人去春寥落，几对青灯念子华。
偶书::黄庚::百岁集孤夜，山楼起呼月。秋虫声转非，感此众芳歇。人身非金石，青鬓忽已雪。逾淮橘心秋，出山泉水汩。猗兰抱香死，不受蓁莽没。凤德嗟已衰，宣尼欲浮海。赖有载道经，神功补元宰。删诗挽风变，系易忧世骇。春秋笔削严，西秦书乃来。微义将誓周，逆悲大运改。悠悠千古心，死后文书在。
拟阮步兵咏怀二十四首 其二十四::王夫之::夙昔惊我怀，离合遂无端。结好在中涂，绸缪苦不安。飙风吹落叶，夕阴凄以寒。握手未及终，裴回歧路间。骇兽啼我前，离怨无与殚。焉得三青鸟，从之生羽翰。
题鲍栗之通判所藏四景牛 其一::程敏政::远桃舒浅红，独柳荫馀绿。乌犍何从来，骈首度川曲。春波浩沄沄，好雨夜初足。怜此耕力疲，田翁能羁束。
金缕曲/贺新郎::刘辰翁::昨醉君家酒。从今十万八千场，未疏老友。人道水仙标格俊，不许梅花殿後。但赢得、一年年瘦。迤逦聚星楼上雪，待天风、浩荡重携手。酌君酒，献君寿。年前春入燕台柳。看联翩、四辈金鞭，长楸承受。岂有中朝瓯覆久，更落闽山海口。端自有、玉堂金斗。我喜明年申又酉，但乞浆、所得皆醇酎。拚醉里，送行昼。
十二日至济宁秦凤山示和彭幸庵吊古诸作次韵八首 其七 岳武穆祠::顾清::一夕元戎扫地回，遗民已抱左衽哀。如何寸纸中宵下，竟折长城万里材。本意鸣銮向河洛，自甘浮海过温台。英祠千古犹生气，并入胥江作怒雷。
谢吴宗师惠墨::虞集::念我衰年不废书，锦囊古墨送幽居。明窗尘影丹同熟，玄圃云英玉不如。敢为文章胜虎豹，祗应笺注到虫鱼。研磨不尽人间老，传与儿孙尚有馀。
吴大参登岳阳楼和陈柳二公近作韵予亦赓和二首 其二::苏仲::倚天楼阁岳之城，胜概无边眼底生。都宪有诗为世重，大参赓调本非轻。范公素抱忧民志，别驾非无用世情。一曲遏云歌未了，几人从此继馀声。
和韵 其二::韩淲::春来常苦少晴阳，纵有幽花未肯芳。不是骚人催唤醒，煖风迟日也无香。
奉酬空同先生垂访见贻::严嵩::病来浑与故人疏，珍重能劳长者车。地僻柴门堪系马，家贫蕉叶可供书。莺花对酒三春暮，风雅闻音百代馀。长愿饮河心自足，却惭和郢曲难如。
司理弟之官岳阳相别于定王台悽然有感为赋五诗以饯其行 其五::真德秀::先民不可见，怀哉金玉音。士虽一命微，爱物宜存心。矧兹圜扉内，白日变重阴。求情箠楚下，冤哉讵能禁。謼嘷漫弗省，鬼神为悲吟。子往莅其职，朝夕惟钦钦。谨刑勿留狱，斯语真良箴。
寄题琴高台::文天祥::泾水绀水深，古有神人潛。灵鲔煦春藻，微波漾幽澜。朝岑翳长岚，暮汛暖苍烟。回首宋康王，子今定何年。飞仙山高迈，遗踪落清渊。至今空山夜，泠泠琴上弦。西瞻晻霭中，霞光辉远天。何当驾长风，一睨泾水涟。
和高丽许澹宕韵::陶澍::夙闻东海士，磊落多英姿。尚友溯殷遗，矧兹生同时。往晤洪与权，其人绵翘奇。款款语情愫，敦朴无浇漓。今子矢来游，复此能相随。发声叩金石，谊古无近思。所愿义无渝，相见谁云迟。
双井咏水仙有妃子尘袜盈盈体素倾城之文予作::胡宏::万木凋伤后，孤丛嫩碧生。花开飞雪底，香袭冷风行。高并青松操，坚逾翠竹真。挺然凝大节，谁说貌盈盈。
寄僧::朱诚泳::长安楼外见归鸿，几度登临忆远公。飞锡何时能过我，焚香相对夜谈空。
园居::李郢::暮雨扬雄宅，秋风向秀园。不闻砧杵动，时看桔槔翻。钓下鱼初食，船移鸭暂喧。橘寒才弄色，须带早霜繁。
咏史（二十一首）::刘基::景公返雀襜，晏子称其仁。鳏寡既有室，长年不负薪。焉知予玉节，遗祸逮天伦。推恩限目见，太息此君臣。
玉烛新::秦观::泰阶开景运。见金锁绿沈，辕门春静。几年淮海，烟波境、贮此风流标韵。连天笳鼓，又催把、经纶管领。文武事，细柳长杨，从头属齐整。早闻横槊燕然，画图里，争传麒麟旧影。临岐笑问。谁得似、占了山林钟鼎。古来难并。才信是、人间英俊。试看取、紫绶金章，朱颜绿鬓。
大风述事五十韵::洪繻::蛰居沧海中，阅世日迁变。衡政与蜚灾，间出如剧战。飓风拔海水，百年未曾见。盲飙继狞飂，一月三怒煽。台地百万家，纷糅成草荐。丛林与枯株，飘空若散霰。弱哉谷蓏卉，何从留葱茜！未知上天心，胡降此怒谴！年来时事非，民生苦熬煎。粒米及勺桨，靡不入榷算。敲扑竭脂膏，寝食俱锻鍊。群毛燎一垆，旁观目亦眩。何况切肤灾，能不双股弁！僇人戴天韬，无地可逃窜。督府施律条，己意即天宪。寸法千犀皮，束缚南宫万。朝行而夕更，惟官之所便。嗟嗟海山民，作踊同屦贱！瘦者供鞭笞，肥者供刍豢。有土此有人，为奴兼为佃。警隶穿门房，声雷而目电。租吏没田庐，星移复物换。国税及杂徵，所求过卵弹。最苦逢掖徒，时时溺在冠。市佣与贩脂，时时输银绢。社会掠民财，政府为奥援。士比鸾栖棘，民如雉带箭。所陈百未一，人且疑谤讪。我读孑遗诗，血声和泪咽。奈何天助虐，斯民日涂炭！戊戌洪水灾，山崩川潦漫。人向吕梁沈，城似汾阳灌。千村万顷田，茫茫无陂堰。己亥复歉荒，穷黎绝炊爨。岂有太仓赈，可救流氓难！无田更追呼，租税不容缓。室燬鲂尾赪，梁亡鱼肉烂。丙午地大震，青天迷昏旦。人物沦大荒，深谷为高岸。潭潭九重渊，沈沈太华观。哭声撼原野，惊魂怖里闬。自从沧桑来，无时无危乱。臲卼兵燹中，残生出刀碫。疮痍未遽平，馀殄遭乾暵。去年台北街，滔滔横流断。今年全岛间，重叠风水涣。有如尪病人，被曝县空半。皇皇赤县倪，哀哀黑海畔。饥溺望来苏，何日睹清晏！我作大风歌，郁噫三再叹！
送周草窗归九江::成廷圭::太平宫馆化为尘，近得麻姑信未真。但见江湖同逆旅，焉知天地有间人。匡山白发归何晚，彭泽黄花赏更新。老去苦无超世术，干戈满地独吾身。
送陈舍鼎捧诰南归::罗亨信::纳言嘉绩著银台，褒锡荣看制诰裁。锦轴联翩颁殿陛，天章焕烂出蓬莱。追封祖祢推恩典，旌异忠良表俊才。冢嗣捧持归故里，寿亲满进紫霞杯。
西江月（为木樨作）::李流谦::色似蜡梅浑浅，香如檐＿微清。更张绿幄蔽轻盈。巧著工夫斗钉。露叶涓涓月晓，风英点点秋晴。江南江北可经行。梦到吴王香径。
游光禄史巽仲宅溪山不值光禄::顾璘::咫尺千峰聚，周回一水通。壶悬蓬阆界，槎犯斗牛宫。野竹排云碧，溪花傍雪红。无劳见安道，幽兴自难穷。
夏夜坐雨感赋::王横::暑气去如客，云来天地幽。侵阶生藓滑，入户湿帏愁。团扇暂捐弃，华年不可留。悲哉镜中影，萧瑟数茎秋。
踏莎行 ::常国武::牛首山青，秦淮水暖，天教付与词宗伴。遗编重读想萤窗，寒帷夜夜风灯乱。度曲霜楼，传薪桐馆，年时事逐吟魂远。问疑无计起重泉，暮云千里凝春怨。
王蒙云林小隐图::弘历::大小凭谁论隐居，山林城市两忘诸。但心閒者斯无碍，所遇安之自有馀。绿树岩前疏复密，白云窗外卷还舒。叔明安在彦辉往，苍弁清苕秀故如。
述志诗 其一::嵇康::潜龙育神躯。跃鳞戏兰池。延颈慕大庭。寝足俟皇羲。庆云未垂景。盘桓朝阳陂。悠悠非吾匹。畴肯应俗宜。殊类难徧周。鄙议纷流离。轗轲丁悔吝。雅志不得施。耕耨感宁越。马席激张仪。逝将离羣侣。杖策追洪崖。焦股振六翮。罗者安所羁。浮游太清中。更求新相知。比翼翔云汉。饮露餐琼枝。多念世间人。夙驾咸驱驰。冲静得自然。荣华安足为。
寿何封君::余继登::罢郡归来二十年，采芝斸药老林泉。斑衣亦是山中相，野服真成河上仙。驯鹤时看陪杖履，冥鸿久已破云烟。嵩峰尚有王乔在，明月应来證太玄。
行香子 同李元镇晚酌张氏小阁::许有壬::璧月香云，小院重门。办诗愁、多是黄昏。梨花淡淡，柳絮纷纷。对古铜炉，神品画，靓妆人。半醉多羞，一笑欺春。有丹青、描写难真。秋波侧媚，云岫轻颦。是蕊珠仙，巫峡女，洛川神。
句 其二::孙道绚::大虚万籁息，人散一帘斜。
夜宴石洲江上赋得江边星月::区大相::江空夜复清，星月落江明。吐珠疑合浦，沉璧类连城。机石随流出，菱花拂水晴。濯枝榆影冷，泛蕊桂华轻。玉镜宜常满，银河俨未倾。宁知邺池宴，别有颍川行。
海昌陈氏园林五章 其五::姚燮::海雨夜凄凄，朝云四壁低。鹇馋争菜唼，鹤冻借埘栖。虚壑阴难叩，颓廊折易迷。故人鸿爪在，剥落雪中泥。
和别沉右率诸君诗::谢朓::春夜别清樽。江潭复为客。叹息东流水。如何故乡陌。重树日芬洲转如积。望望荆台下。归梦相思夕。
赠府训林先生之京二十韵::卢琦::尧历开昌运，升平十四春。鹤书驰云路，鹗荐贡儒珍。宦族西湖裔，家声阀阅亲。异才旧卓荦，衍庆自殊伦。彼美仙壶客，由来紫帽邻。范模资郡泮，俊秀萃成均。鳣雀升杨震，桂林羡郤诜。雕盘辞苜蓿，琼宴念嘉宾。射隼高墉上，乘槎天汉滨。器成时获利，道达志常伸。际会风云日，沾濡雨露晨。秋鹏搏翼健，雾豹泽毛新。正欲抠衣侍，那堪别话陈。东亭芳草合，南浦绿波邻。骊驹闲戒仆，紫燕语留人。俯拾金闺彦，行看昼锦臣。诸生刺桐下，侧耳好音频。
答紫桐::吴金水::一从得见絮风辞，几度灯前叹色丝。磊落似知千里望，殷勤为遣五云驰。文情胜酒蒙君厚，诗债如山愧我迟。雅集陇头应有日，遥遥先祝菊花卮。
少年游五首 其四::吴湖帆::鸳帷绣梦，珠帘摇影，人月掩灯明。芳心宛转，黛眉凝敛，娇媚不胜情。千金一刻，轻分忍别，魂梦绕车征。门前细语几叮咛。离绪伫亭亭。
赠弹琴衡山萧道士::戴表元::寂寂历历不足听，听久亦复难为情。名嗔势忿大如屋，袖手对此须臾平。一拊再拊玄鹤舞，三四拊之凄风生。天寒岁晚山路远，湘水日夜东南倾。
诗::张衡::愿言不获。终然永思。
扈从谒长陵奉安成祖尊号碑纪事十首::严嵩::文祖长陵压厚坤，万峰腾跃此峰尊。重磨琬琰刊鸿号，八叶皇家有圣孙。
浣溪纱::陈永正::约略韶年未透春。静宜双笑动宜颦。最轻狂处见天真。背面何如当面语，插花时忆散花人。故来深院问寒温。
次韵游上方::戴良::故人邀我破愁颜，风磴云岩尚可攀。五色蓬莱常近郭，一湖波浪欲浮山。江皋极目双枫赭，涧道伤心细菊斑。作客异乡俱老大，乘时吟赏不知还。
木兰花::程垓::疏枝半作窥窗老。又是一年春意早。风低小院得香迟，月傍女墙和影好。去年苦被离情恼。今日逢花休草草。后时花紫尽从他，且趁先春拚醉倒。
不饮酒二十首 其十一::释函是::我有一枝藤，尝拄海蠃巅。东南抗巨灵，北与楚云连。目不接千里，江山常现前。青嶂皆崒嵂，排叠成蜿蜒。桐椅昼森森，灵鷟翔翩翩。幽谷产奇葩，临厓喷飞泉。中有凌霄台，登高望神仙。驾鸿乘空来，上下生紫烟。此岂梦中事，亦非意云然。太白醉一斗，酒中无百篇。我无太白才，宁当醉时诠。愿听予一曲，长谣叹无缘。
送蜀李道士::白玉蟾::我居琼海子潼川，相望西南路八千。乃祖青牛今不返，予家白鹿尚闲眠。云萍莫测真如梦，琴剑相逢亦宿缘。多少西风黄叶恨，待须贳酒泛湖船。
木兰花/玉楼春 其一::张先::人意共怜花月满。花好月圆人又散。欢情去逐远云空，往事过如幽梦断。草树争春红影乱。一唱鸡声千万怨。任教迟日更添长，能得几时抬眼看。
送王格心考满::韩宜可::冠盖纷纷晓出城，城头送别若为情。青云莫谓归年少，白石从来缔旧盟。芳草东风沙上马，碧山迟日柳边莺。子今休恨先华发，千载犹闻丙少卿。
己亥杂诗 其四十二::黄遵宪::一路春鸠啼落花，十龄学步语牙牙。锦袍曾赋小时月，月照恒河鬓已华。
题赵昌画牡丹鹁鸽::柯九思::雕阑玉砌旧承恩，轻吹凝香瑞霭温。宫女传言妃子笑，笑看驯鸽出金盆。
夫容::洪咨夔::向背有深态，纤秾无定姿。最怜花脱后，全似蕊包时。
白苧词::孙一元::江上睡鸭烟草肥，江南白苧催换衣。雨声四月不知暑，过尽樱桃人未归。
送李孝先之蕲州扶其先大夫相如先生旅榇归粤三首 其二::陈恭尹::四十年长别，三千里寄居。生时知有子，归日已无书。老仆寻先冢，荒畬绕旧庐。要离虽可近，未若返于初。
荆南怀郑汝推::宋登春::吾忆郑交甫，清狂世其痴。留金为结客，买剑赠相知。慷慨吴公子，悲歌高渐离。风尘淹此日，头白欲何为。
谢朱促玉二首::刘宰::夫子知名浙水西，妙年奥学洞几微。一官薄领身如寄，万里云霄步若飞。诗苦何妨同杜老，说难终不羡韩非。拟酬白雪阳春句，愿借天孙织女机。
廷唱谢恩::姚勉::赭袍黄屋俨临轩，独立班头领众仙。五色云乘金殿日，一声雷绕玉除天。浮荣何敢矜科第，实地惟知学圣贤。深重君恩无以报，疾风草劲雪松坚。
书叶轩::张镃::当处心安即洞天，黄连一炷胜龙涎。閒房幸自无人到，谁放白云来枕前。
寄常征君::杜甫::白水青山空复春，征君晚节傍风尘。楚妃堂上色殊众，海鹤阶前鸣向人。万事纠纷犹绝粒，一官羁绊实藏身。开州入夏知凉冷，不似云安毒热新。
张正卿芷石图::张仲深::荪兰蕙茝元同谱，零落湘累杂烟雨。香联老树冰霜姿，静倚云根斗清苦。绀葩同干晴县县，崭崭玄璧大比拳。根通九畹自彷佛，翠结五岳同连蜷。四明张君好事者，求得仙毫一挥写。至今清思满沅湘，梦拾骊珠月中把。芳声从此如芷香，贞心从此如石刚。愿挹高标脱凡俗，儗结金兰共徜徉。
赠写竹叶生::释居简::三年一楮成，九年一弓就。虽刮造化骨，总落造化后。叶生翻袜法，二者竟何有。因依霜节劲，缱绻虚心厚。细意幻扶疏，与俗洗棼垢。慨慷纵一醉，顷刻便千亩。不知盘礴时，更有全牛否。忍贫不谋富，捉衿见两肘。千愁怜竹瘦，百屋嫌铜臭。虽无种秫田，亦有吸川口。
和人惠诗并素馨油 其一::许及之::万桂丛中不记年，行藏极处只由天。朝回若问南湖叟，依旧山边复水边。
久旱新岁乃雨::洪迈::高田土可籭，下田不受犁。遗蝗忧插啄，装饰品乃麦未齐。赤小孩子天自怜，沟壑忍见挤。雨逐新岁来，停云忽凄凄。莫辞三日霖，为作一尺泥。汪汪既没膝，滟滟仍拍堤。渐看蓑笠出，笑语喧畛畦。我欲与寓目，父老同攀跻。此身群万生，扰扰舞瓮鸡。曾亦无几求，脱粟配羹藜。永言故陇耕，老眼路凄迷。好收敛手版，锄耰归自携。
陈将军征山寇凯歌二首 其二::黎遂球::溪水潺湲和凯歌，健儿閒自舞雕戈。将军杀贼如围猎，玉帐前头醉叵罗。
生朝书怀二首 其一::余菊庵::岁寒风雪我生初，八五周年一梦过。万事输人甘落后，无须来日问如何。
题徐昭法山水::王颂蔚::乙酉春阅海王肆，此帧弃置墙壁间。蠹蝇玷识者少，购之三百青铜钱。拂拭锦贉露奇秀，平远如见江南山。昭法先生昔飞遁，弱冠早赋《招隐》篇。布衣草履绝城市，涧上上沙诛一廛。终身不受安邑馈，日高往往无{炊鬲}烟。潜庵慕道屏车骑，末由一睹园绮颜。俗流好事幻赝鼎，谓曾造膝相周旋。骨董之羹不足道，独惜轻䃣贞玉坚。作此画时岁癸酉，是为康熙卅二年。不署元号题甲子，柴桑思晋心皦然。先生时年七十二，慭遗一老应华颠。越岁甲戌便委蜕，遗人间世登上仙。我因重续图经记，十年前曾寓渎川。闲随巾拂拜祠下，寒泉秋菊歌神弦。涧户无人夕阳静，时有白鹤飞上天。水流绕屋岩花笑，但闻琴筑鸣涓涓。于今聊浪万人海，青山不到轩窗前。芝讪鹤怨良自愧，衣化为缁何能湔。秋风起兮我当去，扁舟采莼西涧边。
一剪梅•如词::董以宁::惯得相携花下游。苏大风流。苏小风流。而今别况冷于秋。燕去南楼。人去西楼。等閒平判十分愁。侬在心头。卿在眉头。少年心事总悠悠。一曲扬州。一梦苏州。
至韶州忆途中所见山水甚奇漫赋一诗::方浚师::葡萄绿酿春江潮，烟波浩渺山周遭。峰峦无数列篷底，卧看船与山争高。长河太华在何许，足所未蹈心空劳。眼前好景莫虚过，不吟毋乃山灵嘲。千变万化各有致，丹青妙手终难描。鹰起鹘落连复断，虚蹲狮伏雄而豪。天门詄荡悬日月，石友拱揖陈冠袍。自从入峡至中宿，置身福地真逍遥。琵琶形势实险要，芙蓉颜色疑镌雕。归猿尚留古洞邃，杀鸡殊觉荒坑遥。洭斟涟湟界南北，九疑直上偏岧峣。参天竹树碧阴合，沁人心目红尘消。嵌空玲珑台槛巧，观音岩下滩声骄。龙头猪婆间鳖背，旺水册里还高桥。曹溪法乳贯白土，孟洲筑坝通黄茅。呼童且觅蒙里李，得仙那乞绥山桃。天遣吾侪富游迹，十年不调奚牢骚。兹行真足夸同僚，买鱼沽酒停双桡。微醺倚枕梦鹿蕉，塔铃惊醒来南皋。
望岱::李含章::岧峣屼峍峙神州，万壑风云在下头。海外天光明野马，寰中人影动蜉蝣。金银气涌楼台壮，琴筑声寒草木秋。欲拂穹碑问秦汉，苔封恐自有熊留。
七夕词 其五::张萱::迢迢银汉渡云鬟，秋冷龙梭喜暂閒。旧好孔嘉惟此夕，谁能送巧到人间。
赠答来复上人::萨都剌::手持一钵走京华，乞食王侯宰相家。今日归来如作梦，自锄明月种梅花。
依韵和寒食偶书::梅尧臣::去岁逢今日，雨寒田舍家。系骢乌臼树，烧眼杜鹃花。转坞泥塍滑，迷村草径叉。旋挑初出笋，漫掐自生茶。农斧穿桑齾，牛童绾髻丫。乡园方在远，看及种胡麻。
连日至瞿唐谒白帝祠登越公三峡堂徘徊览古共成十二绝 其一 瞿唐::王十朋::七日重来白帝城，劳生远宦厌将迎。瞿唐莫下今宜下，兴逐渔舟一叶轻。
和友人论诗二首 其一::汪炎昶::原自风骚浚，根从李杜寻。烟云裁体制，月露洗胸襟。所施殊高下，论功系浅深。尽饶材力赡，政要苦留心。
三台::樊增祥::正东风芳草尽绿，戟辕晓鸣笳鼓。导碧幢、络绎会华林，大旗卷灵龙雕虎。行都建、政事中书主。左右丞、双参开府。据横榻、花簇金狨，试关中、健儿材武。万貔貅星弹，竞发药烟，更萦丝雨。想蓟州、新令肃南塘，立三日、浙兵无语。银枪队、把滑青泥路，梐楯郎、曾何足数。罥芝盖、密点飘花，举青旂、晚云堆絮。对南山千尺积雪，铁衣竟忘寒冱。看五千、貂锦赛云霞，兼晖映、瑶台琪树。盘马地、万柳垂金缕，怕暮寒、梨花犹舞。报天子、罴卧关门，奏铙歌、一篇朱鹭。
朝中措::蔡伸::章台杨柳月依依。飞絮送春归。院宇日长人静，园林绿暗红稀。庭前花谢了，行云散后，物是人非。唯有一襟清泪，凭阑洒遍残枝。
忆胡同年::许月卿::同年情谊弟兄侔，姓不同兮马范俦。吾榜得人今古盛，使君与我腹心投。斜阳遮断离愁路，野渡撑开别恨舟。水调声中多少事，暮烟林壑月明楼。
和抱瓮冯提学二首::何梦桂::山人日卧岭云长，扣户诗书枉纪纲。多病半生双白鬓，相思一日九回肠。人情取舍成刍狗，世事兴亡化石羊。明日相逢且拚醉，转头三万六千场。
关河令::王鹏运::边声沈沈雁共语，作一天愁绪。望极关河，寒深云欲度。天涯何限旧侣，枉自恋、楼台高处。断梦都忘，衾尘谁念取。
五言古诗凡十四首 其十三::李昱::三国既鼎峙，髦俊纷如林。恭惟诸葛公，出处实所钦。结庐南阳卧，抱膝梁父吟。管乐虽自许，伊吕非难任。君看三顾馀，驱驰劳寸心。拳拳出师表，读之涕盈襟。
昭君怨·前题::曾廉::谁信红鸾照就。换了孤辰寡宿。合起万閒楼。贮春愁。满院落花谁扫。寂寞一原荒草。同穴始甘心。负情深。
赠潘郎::徐熥::白晰脩眉紫绮裘，春风挟弹美遨游。几多红粉羞颜色，果匿怀中不敢投。
梅花集句 其一五二::李龏::雪中多日静，春富野人家。废苑荒堤外，谁知改岁华。
感松 其三::李光::每忆西湖九里松，眼明忽见紫髯翁。隐居庭院多栽种，为爱笙箫递晚风。
论语绝句一百首::张九成::有类痴人学着棋，谆谆诲尔反狐疑。回头试问旁观者，说得元来却甚奇。
江上::寇准::古岸萧萧闻去雁，平芜杳杳更斜晖。空江极目望不尽，枫叶半红人未归。
偶作::阮恩滦::片月衔山远，归云傍树横。江城吹玉笛，日夜故园情。
宿卧佛寺精舍::戴亨::日入众山悄，谷禽时一鸣。閒房留半榻，明月上初更。云去天无迹，风来树有声。根尘何日净，相对说无生。
次韵高颐元::顾清::长忆城东走看春，转头俱作白头人。插花骑马知非事，把笔题诗故有神。悬圃岂知鸾掖贵，玉芝谁数上方珍。青冥剧有追攀意，只恐真仙不易邻。
【商调】梧叶儿_次韵鸳鸯浦::张可久::次韵鸳鸯浦，鹦鹉洲，竹叶小渔舟。烟中树，山外楼，水边鸥，扇面儿潇湘暮秋。
青玉案::史承谦::仙踪渺渺知何处，只楼台，空千古。指点江天天外路，苍茫樊口，迷离云杜，极目哀鸿去。春阴漠漠层阑护，过客谁能更题句？好景一时都领取，烟生渔港，月沉沙渚，鹦鹉洲边雨。
游中山寺::黄湜::一壑风烟醉眼赊，寻幽偶尔过僧家。危岑古佛苔侵座，复径人稀棘碍车。林木冬深无片叶，钟楼日暮有群鸦。兹游未尽粗豪兴，聊写新诗纪岁华。
前参戎李元济手植双槐于庭下其子东园兄弟不忘手泽颜之为堂绘图徵诗赋此并识旧游 其六::成鹫::芝兰凝碧茁公孙，庭砌花开静掩门。记得潜夫曾著讼，始知家学有渊源。
登黄鹤楼::贺一弘::危楼登览楚天涯，城郭千家日色迟。黄鹤已归江浩渺，白云长在路参差。亭开石镜吕仙笛，壁立岷碑崔颢诗。对景挥觞舒一笑，斜阳两岸草离离。
听歌玉娥儿词阁臣应制作也::严嵩::玉娥不是世间词，龙舰春湖捧御卮。闾巷教坊齐学得，一声声出凤凰池。
天香喷道::袁宗道::独有金粟园，宜供金粟佛。瞥闻金粟香，掷去碍膺物。
会南禅游邹氏园和知丞韵::黄榦::杯酒联翩臭味同，横枝疎影费天工。千林落木人烟绝，独倚斜阳对晚风。
阅战国策有感而言十首 其三 荆轲三::郭之奇::击筑人何在，持图令舞阳。非关徐氏匕，不及夏医囊。
浪淘沙::司空图::不必长漂玉洞花，曲中偏爱浪淘沙。黄河却胜天河水，万里萦纡入汉家。
寄题琴高台::文天祥::泾水绀以深，古有神人潜。灵鲔煦春藻，微波漾幽澜。朝岑翳长岚，暮汛暖苍烟。回首宋康王，子今定何年。飞仙已高迈，遗踪落清渊。至今空山夜，泠泠琴上弦。西瞻晻霭中，霞光辉远天。何当驾长风，一睨泾水涟。
送戴式之自越游江西::张榘::石屏峰下孤吟客，吟到头童更苦吟。四海江山多识面，百年人物半知心。诗于唐米偶先后，较以杜韦无古今。容易相逢容易别，不堪回首白云深。
闻雁杂咏 其十四 驴背闻雁::成鹫::独策蹇驴去，东郊踏雪花。遥遥见蜚雁，一一入晴霞。过耳边声近，惊心暮影斜。归鞭吟正好，诗兴寄平沙。
舟峰长老求赞::释宗杲::萧萧洒洒，有取有舍。藞藞苴苴，无真无假。客来须看，贼来须打。一条竹蓖，天上天下。背触当锋，任人酬价。咄哉村僧，少说大话。龟年收取挂高，从他赞叹从他骂。
极闷::丰坊::繁忧中夜起，身世独茫茫。过眼浮云灭，伤心白发长。荷衣霜意苦，兰砌露华凉。万绪谁能理，怀沙欲吊湘。
望江南四首 其三::金鉴才::烧饭好，生活自维持。百道炊烟袅绕起，一双铁镬参差齐。每日准三时。
忆端子三首::胡寅::不知埋玉已经年，忽值生朝倍黯然。空向梦魂期远大，谬於方技觅安全。翩翩翰墨留身后，炯炯精神在黄泉。汝翁去此知多少，安得忘怀未死前。
再次韵::陈造::因诗衰病顾徒然，凿井今犹未及泉。药幻霜须端有待，囊缄玉唾愧无传。冥心拟学无言子，授诀今犹不老仙。探妙卫生俄两得，信知穮蔉解逢年。
八月十三夜仲季二弟弄月亭对饮::喻良能::今宵端正月，故故向湖山。玉兔窥杯凸，冰娥怪鬓斑。诗情甪里逸，酒胆夏黄悭。兴罢度桥处，天风松桂间。
呈贝懒云先生::程浚::一片间心只在山，故将疏懒傲尘寰。白云犹有往来意，师独萧然天壤间。
入关言怀::黄滔::背将踪迹向京师，出在先春入后时。落日灞桥飞雪里，已闻南院有看期。
岁晚苦寒偶成四章录似北山 其四::张翥::短景催残岁，穷阴连大荒。狙三随所赋，龟六可深藏。未了惟文债，堪归祗醉乡。絁衾有馀暖，翻喜夜天长。
佳赏轩杂咏八首 其三 泮池::王汝玉::泮池深且广，绿水浸红莲。轻风雨馀至，演漾起澄涟。
游仙诗二十首 其十三::张涤华::天孙下嫁近佳期，七宝妆成百态宜。不用金刀裁月魄，瑶台已是嫩凉时。
舞马篇::薛曜::星精龙种竞腾骧，双眼黄金紫艳光。一朝逢遇升平代，伏皂衔图事帝王。我皇盛德苞六宇，俗泰时和虞石拊。昔闻九代有馀名，今日百兽先来舞。钩陈周卫俨旌旄，钟鎛陶匏声殷地。承云嘈囋骇日灵，调露铿鈜动天驷。奔尘飞箭若麟螭，蹑景追风忽见知。咀衔拉铁并权奇，被服雕章何陆离。紫玉鸣珂临宝镫，青丝彩络带金羁。随歌鼓而电惊，逐丸剑而飙驰。态聚ey还急，骄凝骤不移。光敌白日下，气拥绿烟垂。婉转盘跚殊未已，悬空步骤红尘起。惊凫翔鹭不堪俦，矫凤回鸾那足拟。蘅垂桂裛香氛氲，长鸣汗血尽浮云。不辞辛苦来东道，只为箫韶朝夕闻。阊阖间，玉台侧，承恩煦兮生光色。鸾锵锵，车翼翼，备国容兮为戎饰。充云翘兮天子庭，荷日用兮情无极。吉良乘兮一千岁，神是得兮天地期。大易占云南山寿，zazb共乐圣明时。
端平三年春帖子词·皇后阁::洪咨夔::甲观韶光集，禖坛好语传。思齐田庆百，假乐子宜千。
偈颂三十八首::释如净::杀人刀，活人剑，转磨转精，累试累验。乃上古之风规，亦今时之枢要。净慈门下实相当，倚天照雪寒光耀。
杂体诗三十首 其二十九 鲍参军昭戎行::江淹::豪士枉尺璧，宵人重恩光。徇义非为利，执羁轻去乡。孟冬郊祀月，杀气起严霜。戎马粟不暖，军士冰为浆。晨上城皋坂，碛砾皆羊肠。寒阴笼白日，大谷晦苍苍。息徒税征驾，倚剑临八荒。鹪鹏不能飞，玄武伏川梁。铩翮由时至，感物聊自伤。竖儒守一经，未足识行藏。
南征八咏 其七 凯旋大甲道中作::林占梅::灵夔竞歇鹗争兴，金镫声中日乍升。到处逢迎笳鼓奏，逢场作戏士商腾。匡时有志缘知义，拨乱犹人敢曰能。扫尽妖氛归去后，此心依旧玉壶冰。
题泽翁小卷 其五::王柏::两水汇长江，绝壁上苍翠。前头风浪恶，危樯且深避。
壶中天二首 其一::李慈铭::壶中旧隐，有丹岩翠嶂，遮断尘境。山下林亭亭下水，隔水别开鸥径。映竹弹棋，刷苔品石，秋满纱巾影。山前何有，藕花菱叶千顷。正好瘦策扶亲，团蕉挈弟，瓜果盈盘饤。坐到梧桐凉月上，更理冰弦夜咏。轻裂萝裳，长安回首，眄断青猿信。乞公渲笔，溪声画里堪听。
游空山::王灼::阅遍平川至山足，投鞭下马缘山腹。古柏屹如苍龙起，绝磴盘作长蛇曲。气力已惫意未歇，市声不到境尤肃。款门径谒紫金像。邃殿苒苒来香馥。褰衣却上清虚阁，丛林障我千里目。嘉名大榜起何人，来者先自叹烦促。时於缺罅见一一，烟江黛嶂堆青绿。先人昔此断还往，三年学古忘幽独。当时诗板今无在，只馀石刻记经轴。拂尘再诵心欲折，世态万变流光速。我方投迹随喧閧，文字堆床未尽读。山中宴坐亦所愿，那得宽闲继前躅。留连两日同僧饭，更念重来几凉燠。作诗强写无穷悲，天风为我号寒木。
在西山望京华::宋育仁::烽火望平芜，流亡满路衢。万山双鬓白，四海一身孤。闾左兴群盗，宫邻谶五胡。殿前鸣野雉，屋上起城乌。北海何时接，东门忽已芜。鸡声啼越石，鹃泪感尧夫。岂料新亭泣，俄惊督亢图。陆沉飞海水，参伐动星墟。鬼竟谋曹社，人谁入郢都。全燕三日举，空莒一人无。此水伤鸣犊，何庭哭勃苏。风尘方澒洞，阶地尚泥涂。
颂古::释道颜::殿上唤来先应喏，不知业识太茫茫。虽然功德已成就，争柰当初不放光。
论语绝句一百首::张九成::丘何为佞乃栖栖，此语深怜及仲尼。犹乃从容言疾固，胸中荡浩不容窥。
答敬南见赠，次原韵 其二::丘逢甲::名士刘景升，世家袁公路。把酒论英雄，彼哉何足数！
云根石::郑国辅::满耳环佩声，云根线寒玉。雨过勿雷吼，老龙鼾正熟。
戊戌秋夜郡邸不寐::归子慕::中宵寒自抚，窅然思不汩。风开不扃户，床前泻明月。明月渐上床，团团树中没。惟见苍莽间，古刹静突兀。昨日同游人，各各归偃息。宵旦送往事，古今坐超忽。风吹殿角铃，不寐到明发。
西内应制即事::张翥::烽火连齐鲁，干戈接陇秦。四郊多壁垒，万里半烟尘。将帅屯兵久，君王遣使频。老臣叨视草，进罢益沾巾。
田家春日 其二::梁成楠::牛衣曝前檐，鸡栅树后圃。菜花如雪白，沤田成沃土。田功少宽暇，人事又劳苦。输租入富家，输税入官府。闻有孟家女，力足支门户。夭桃枝正繁，媒妁凭邻姥。燕燕亦归来，双飞入衡宇。
豫章::邓林::郡名犹是汉流传，宇宙江山复几年。画阁倚空家十万，红妆斗夜妓三千。层城歌舞秋风牙，故国兴亡夕照边。近岁浔阳成重镇，镇南乌幕锁苍烟。
俞居易阁学挽诗二首 其一::刘一止::事业更中外，论思契冕旒。年虽濒钓渭，志不在封留。慈爱平生念，欢愉末路收。遥知谢公客，挥洒过西州。
蜀客谈蜀事 其三::凌义渠::锦伞红妆故自豪，战酣卸甲注唇膏。遥传此事堪图画，不向春笺问薛涛。
感事 其二::张洵佳::掀天巨浪震漓江，衅起招降复杀降。可惜兵粮资寇盗，忍令烽燧接家邦。师兴枉历三年久，鼎重还凭众力扛。外患未平兼内变，杜陵忧国泪成双。
邳州八景 其三 圯桥夜月::唐之淳::泗水西边沂水东，留侯黄石有遗踪。一编不受秦人火，三寸终成汉室功。曙色苍凉茅店月，履声寂寞柳营风。我来圯下留多日，几度兴怀听漏终。
彰义关送驾南巡 其三::邱云霄::南狩天书出上阳，遐荒云马贡糇粮。千门警跸晴烟绿，一道新堤晓雾黄。瑞气夜分浮翼轸，衮衣春色照衡湘。谁从齐晏游观对，不数韩休有谏章。
杏花::葛天民::陌上春泥苦未乾，绛唇渐吐不禁寒。海棠尚晚教谁伴，山帽冲风每自看。声好最怜清晓卖，味甘长纪绿阴团。年年过雨胭脂落，时序关心有几般。
千秋岁·麟垂绂秀::佚名::麟垂绂秀。天纵今司寇。朱明景，清和候。缙云开帝乐，括苍锺神秀。人争羡，昨生一佛今朝又。璧水声华茂。玉殿天香袖。姑小试，陶甄手。行为黄阁老，屹立丹墀右。名不朽，斯文名脉从君寿。
旦气诗::陈普::书气如大雾，蒙我大明镜。主人莫如乡，奴柰窃权柄。不能巍巍莅，惟听纷纷命。是非既昧瞀，操执岂中正。不惟裁截偏，尤苦怠惰病。一柱一柔弱，四维俱不竟。循兹不回首，安得逃禽行。为人自暴弃，造化德独盛。纳日息万物，停止吾视听。魂归魄不安，灵根复凝定。潜龙蟠深渊，不灭飞腾性。五更号群鸡，陡然得大庆。熹微一隙开，洞达八荒圣。天地顿轩豁，暂度亦饾饤。昨非咸昭晰，今日足审订。乃知天於人，父母未足并。晦以养其明，止以茁其莹。此而不接续，诚犯不恭令。工夫知如何，焚香且虔敬。咸淳甲戍杭州作
宜亭新柳 其五::钱载::亭名枨触悔今朝，目极伤春不自聊。岂意公家园里树，翻为贱子卷中骚。笺题惨绿关辛苦，门掩昏黄慰寂寥。半挂帘钩斜压影，一丸月上正吹箫。
题梅坡::李祁::迢递城东路，梅花绕慢坡。步随山雪遍，兴入野云多。愿影头常侧，怜香手屡挼。为君题作画，短句不成歌。
答友人::陆龟蒙::荆卿雄骨化为尘，燕市应无共饮人。能脱鹔鹴来换酒，五湖赊与一年春。
晨起::姜特立::晨兴一炉火，焰焰如鎔金。大明忽东升，阳晖散重阴。家人过平剂，有酒向我斟。此外便何求，便可老山林。
题立雨叔餐秀园 其一::佘翔::春生薜荔翠交加，高捲湘帘览物华。一曲溪流堪濯锦，有时流出武陵花。
奉送大司寇何公莅任南京::程敏政::圣主龙飞百度新，承恩先喜际昌辰。兴王地切思皇祖，弼教功多简世臣。西汉谁当经律选，东都原重保釐人。相违不尽相从意，万仞钟山入望频。
送张彦旬掌教诸城::欧大任::赐履千秋地，谭经五岭豪。汉儒称世业，齐客亦吾曹。马耳登台见，琅琊出浪高。傥能游海上，为我访卢敖。
渡海歌::刘伯琛::天风浩浩波茫茫，馀皇晓发趋扶桑。摐金伐鼓辞鹭岛，欻如鹍翼凌霄翔。水天一碧渺无际，振衣四顾心彷徨。浑沦囊括包六合，千樯万楫同秕糠。平生胸臆俗尘贮万斛，到此甫得一涤冰雪肠。管窥蠡测笑鄙陋，纵目不觉嗟望洋。冯夷镇静飞廉藏，鼋鼍偃伏虹垂梁。方壶员峤彷佛见，蛟宫蜃市岂尽言荒唐。徐福田横久已逝，声消迹泯谁能详。但见金乌玉蜍浴万古，呼吸近欲通天阊。红沟水霞赭，黑沟波沸汤。鬼蝶妖蛇闇瞰伺，日星惨澹腥风飏。嗟哉落漈之舟一往不可返，鹢首簸荡随低昂。遥从稊米辨岩谷，涉险默默邀神光。澎湖列岛五十五，田田莲叶花中央。形胜居然控台厦，天设锁钥资岩疆。曾闻昔年探丸客作逋逃乡，负嵎亦复骄夜郎。鳄剸犀截散乌合，天戈一指消欃枪。方今清宴八𡉞静，献赆绝域来梯航。洪纤悉约涵万派，台飓永息波不扬。查乘贯月一苇航，十洲三岛恣徜徉。他日归田颇足自矜炫，川渟渎渚何啻沤泡浮坳堂。
偈颂二百零五首 其二○五::释正觉::一雨沾濡，诸根萌动。青黄各成其姿，长短各随其用。绵绵也妙有机丝，混混也廓无棱缝。若人问我如何，敢道不快漆桶。
答蜀公奉酬 其一::彭汝砺::叠石栽花作小园，庭柯顾盼足怡颜。尽捐势利随流水，多占声名似泰山。细雨凫雏浮水际，微风燕子语梁间。竹冠筇杖篮舆好，认得公从湖上还。
就义诗::夏明翰::砍头不要紧，只要主义真。杀了夏明翰，还有后来人。
梅花百咏 其六十六 老当益壮::李江::自觉聪明不及前，孤根清苦亦堪怜。秃毫砚冻影难写，小榻夜寒人未眠。百鍊刚肠半已迈，一生铁汉内还坚。自从夫子删诗后，朵朵分明三百篇。
寄邵希远校书兼简叔行东屏::王绂::萍踪俱是客，书馆喜相临。来往无多路，分违又一旬。酒应端午醉，囊似去年贫。烦语贤东道，池鱼好饷宾。
道逢王元龟阁学::杨万里::秋日才昇却雾中，先生更去恐群空。古谁云远今犹古，公亦安知世重公。轩冤何缘关此老，江山所过总清风。我行安用相逢得？不得趋隅又北东。
题赵雍画马三首 其一::薛瑄::逸气棱棱不受羁，苍林磨痒立多时。会应有待王良驭，掣电追风始见奇。
读白沙先生诗集 其二::庄昶::天然无句是推敲，诗到江门品绝高。几处风花真有此，古来周邵本人豪。冥心水月谁堪会，盥手山泉我自抄。读到乌啼春在处，江山垂老觉神交。
次韵酬范运中::乌斯道::读书窗前烟草深，三年独守荒山阴。出门驾舆舆脱辐，闭户烧铅铅不金。唾壶击出慷慨意，青灯照见平生心。故人苦道不相见，寄诗复欲招我吟。
南京::陈仁德::当时万里下秦淮，阅尽湖山写壮怀。三十五年如一梦，此行是觅旧踪来。
读史::文同::不得荥阳遂失秦，始知成败尽由人。可怜一掷赢天下，只使黄金四万斤。
倪元镇古木竹石::郑元祐::云林子，外生死，解内敬，为天使。带经而锄倦即休，亦复拈笔为林丘。树枝鳞皴崖石幽，若有人兮在空谷。招之不来兮，云惨瘁以令人愁。
春晚郊行::何基::村烟澹澹日沈西，岸柳阴阴水拍堤。江上晚风吹树急，落红满地鹧鸪啼。
步月二首 其二::林大钦::夜气泛虚爽，中天月白迟。云岩风桂落，林表露华滋。独赏通玄理，高歌慰素思。本无身外虑，清夕每相随。
大雨喜育子远访::释函可::相逢疑隔世，一别五经年。莫话乡关事，难禁风雨天。寻尸来万里，问道入重泉。拗折枯藤杖，沙寒且共眠。
游仙词八首 其六::郭翼::郁萧台上会群仙，龙烛飞光晓夜燃。玉殿归来环佩冷，白云犹护古苔篇。
喜闻邻家食早麦::舒岳祥::七十三翁饮上池，始知糠籺也生肥。麦须似笔山雌下，荷叶如钱海鳦飞。天运无穷人自老，川流不返志多违。旧时此日尝新日，蚤笋窗前一尺围。
写照叶处士求僧::楼钥::几年依样画葫芦，自作葫芦学佛徒。一笔从今勾断了，一瓶一钵任江湖。
每以 其一::卢青山::每以神疲借几逃，吾庐伏茧在山凹。贮筒竹老无新替，蛛网尘昏是旧缫。稿纸封成三百简，东风盛了一千陶。闭门岂为造车计？所幸无人索解嘲。
甲亭::陈师道::峻壁亭临水，横陂树彻山。两河惟甲氏，数柏共苍颜。随意游成适，回舟月与还。早知乘下泽，不再结青纶。
忆旧游 寄王圣与::周密::记移灯剪雨，换火篝香，去岁今朝。乍见翻疑梦，向梅边携手，笑挽吟桡。依依故人情味，歌舞试春娇。对婉娩年芳，漂零身世，酒趁愁消。天涯未归客，望锦羽沈沈，翠水迢迢。叹菊荒薇老，负故人猿鹤，旧隐谁招。疏花漫撩愁思，无句到寒梢。但梦绕西泠，空江冷月，魂断随潮。
舆诵篇 其三::吴子光::日出榑桑第一州，吟鞭到处许勾留。虚堂镜影陈良翰，似水臣心郑子游。夹道青旗杨柳驿，半轮卿月海天秋。汉家遗迹燕山在，珍重铭勋笔力遒。
钓台三绝 其一::王十朋::圣主中兴急用人，小臣无术赞经纶。功名分付云台士，愿学先生事隐沦。
送吴求峰徙官合州::孙继皋::西去休歌蜀道难，太行曾已历㠝岏。恩深故许仍分竹，才大何妨暂徙官。城下双江通锦浪，花间五马度金鞍。行春问俗欢循吏，为政风流汉代看。
云岩晓::陈造::淮山归梦清莫续，僧窗睡足雨亦足。钟鸣鼓动萁炉红，深炷沈檀共僧粥。我生身口良易供，志原略与山僧同。明年听雨淮之东，还许幽人林下逢。
送龙辞三章::陈造::沈燎兮桂醑，笳箫鸣鸣兮逢逢其鼓。缓吴歈兮跄越舞，送龙兮归处。龙之归兮悦娭，翻倒霄霏兮胶轕雾雨。坜馆娃兮不留，过胥口兮小顾。水天模糊兮迷仰俯，仙真迎兮排空，蛟鼍骈罗兮而在下。祥飚肃兮绿舆，非烟羃兮紫府。翘侬望兮何所，目屯云兮南骛，心靡迤兮延伫。
赋得秋风生桂枝::刘才邵::金飙随素律，丹桂吐幽姿。潜动惊秋意，生从傲雪枝。高应翻月窟，清已彻天涯。虽效纷披态，终无摇落悲。低嫌蘋末起，凉异棘心吹。幸有乘风兴，高攀自不迟。
感怀诗（四十首。有序）::桑悦::大家有广厦，巍巍切云霄。梁栋飞浮蚁，风雨时漂摇。平原土肉厚，甘露春如膏。松榆郁成林，中有百尺蕉。¤
灵岩杂咏再叠沈德潜韵八首 其七 采香径::弘历::句践用心苦，阴谋藏弗露。采葛不连蔓，作丝织絺素。献吴逞其欲，吴欢堕迷雾。群娃犹采香，曲径春风暮。
赴官南司封留别施太仆::安希范::客舍长安幸比邻，相过累日不嫌频。杜门对局身疑隐，烧烛论心意独真。霜落蓟城惊别思，露寒江上倍怀人。知君夙负匡时略，莫为秋风忆紫莼。
黄河舟中作::屈大均::河流黄日月，万里客愁中。天入清霜苦，人过白草空。暮心生寂寞，春气破鸿濛。吾道宜沧海，乘桴孰可同。
立秋日作::弘历::代谢弗停运，金行速置邮。绪风尚婪暑，协纪又迎秋。玉宇云容淡，铜仙露气浮。西成虽可望，未定岂无愁。
小憩龟崙岭观音庵题壁::林占梅::拾级上层巅，尘襟一洒然。篁幽阴夹道，树老干参天。汲水僧烹茗，焚香客问禅。我来欣晚眺，暮霭袅炊烟。
解语花::陈维崧::柳花似梦，莺语初圆，人遇章台下。旧愁萦惹。记曾与，宛转风轩水榭。金丸抛洒。佯不认、隔年司马。恨无情、惆怅归来，拟碎揉花打。因记杜陵元夜。有春衣醉宿，肌沾冰麝。重来繫马。谁提起、昨夜月中私话。扬州梦假。烦寄语、嬉游小谢。任盈盈、露井倡桃，向粉笺休写。
上饶使君关蓬石永丰使君高贞复邀集观泉亭 其二::何吾驺::生平酷有王濛癖，此日方知陆井茶。使君为政如泉水，自我来过试雨芽。天下素心人共照，吾侪雅事会须誇。婆娑夜色忘归晏，一路搴帷听晓鸦。
立春日得徐二孺书兼承寄长歌一阕赋答二首 其二::卢龙云::屈指词坛客，徐卿已白眉。三都推作赋，五岳待题诗。海上依丛桂，山中问紫芝。吴门他日过，载酒若为期。
题潼川倅厅先得月楼::魏了翁::浓云捲羃衡向北，天风不摇万响息。蟆行爬沙踏科臼，顾菟茫洋长在腹。本来全体自分明，日用其间人莫识。弄丸之暇划若逢，笑拍阑干我先得。
雪度井陉关与周石帆学士同用渔洋韵作歌::金德瑛::蓬莱宫出祭纸黄，秦晋蜀使车联行。滹沱渡后望险阻，渐觉山谷生苍凉。燕赵古称多节义，齿冷隙末羞陈张。唐藩幽镇互割据，晋阳东面锁钥详。阴云似凝古壁垒，玉屑忽洒征衣裳。群仙跨鹤羽节幢，浮空游戏乐未央。舆夫轩前又轾后，滑汰侧足频堤防。旧关据隘尚中路，新关矗翠堆雷硠。角声缥缈出雉堞，飞白点点旌旗扬。山农旧冬苦无雪，今喜麦陇滋不荒。高低凿坏露门窦，一穴岂辨堂与皇。石田春冷迟垦作，枯草迸罅如针秧。嗟尔谋生太局蹐，惭我传食随翱翔。不逢争战不耕戍，但骋笔墨含风霜。峰回渐失韩信帜，出坎更吊兴唐王。
醉花阴::杨无咎::楚乡易得天时恶。风雨长如约。不道有幽人，衣带秋深，犹自悬鹑索。招呼朋侣如花萼。有酒须同酌。世态任凋疏，却爱黄花，不似群花落。
句::张元::好著金笼收拾取，莫教飞去别人家。
雨中独酌::陆游::僻郡荒山下，高斋寒雨中。微波生酒绿，短焰拥炉红。学废悲身老，民穷祝岁丰。厨人羞雉兔，更忆唤邻翁。
满江红 哭合肥尚书::徐釚::江左风流，今尽矣、管弦零谢。谁得似、尚书风度，围棋绿野。执法容台兼礼乐，禁中颇牧筹还借。更东京、党部廿年前，何为者。东阁闭，开樽夜。平津扫，趋朝罢。忆挥毫对客，词场惊诧。典尽金貂偿酒债，只留兰畹高声价。叹西州、寒食草青青，羊昙话。
以茶寄杨溥之二首::赵蕃::忆过君家置酒杯，病予方止只空陪。而今梦想论文地，柳合沙堤鸥去来。
夜寒起坐待旦::陆游::惝恍不成寐，揽衣寒夜中。青荧煨芋火，鞺鞳鼓帘风。巷犬声如豹，山童首似蓬。悠然束书坐，徐待日生东。
又和岳祠谢发题岳寺平法华庵::司马光::宴坐几何年，庭芜与砌连。焚修真谛苦，功地得无圆。阙里诗三百，濑级文五千。厌烦犹不读，何况淤泥莲。
题张雨森画屏十景 其八 晚篱茶话::弘历::西舍复东邻，村翁迭主宾。科头行药圃，策杖过松津。景逐寻山屐，春生漉酒巾。希夷相对处，彷佛葛天民。
兆察道中::程洵::偶作郊原十里行，萧萧入袂晚风清。夕阳疏树无佳处，只有残鸦自在鸣。
拜罗氏百岁母之明日主人举酒客张千载心赋诗::文天祥::翠微三岛近，画阁五云横。春水鸥声滑，夕阳鸦背明。尊前持一笑，花下卧馀酲。曾见瑶池母，不为虚此生。
夜雨::弘历::塞山能作云，峰头几缕布。有渰始萋萋，如丝肖霏雾。数日苦尘壒，喜此甘膏㴻。湿润忽被野，延绵乃入暮。牧马声渐息，啼蛩乍如诉。欹枕听淅沥，旷怀良可赋。丙夜漏点阑，微见星河露。明朝发征鞍，清切秋烟路。
望海歌::蒋之奇::我来灵峰□沧海，夜半起坐望海亭。沈沈水面正阴黑，六龙衔日□未平。□更阳谷光气发，五色变怪不可名。洪涛汹涌□鼎沸，蛟蜃伏匿鱼龙惊。金鸦腾署若木末，烟消雾散□下明。狂风喧豗簸巨浪，犹似百面雷鼓鸣。崩腾荡沃□五岳，鳞鬣磨有效地鲸与鹏。嘈峨忽骇陵谷变，雪山千仞□际横。飘飘番船随上下，出没仅若水□萍。忽然风霁□籁息，金斗熨帖一练平。碧波湛湛千万顷，参错岛屿□杯罂。三江五湖亦甚大，视此乃类蹄中泓。琉球佛齐日本国，隐隐微见烟林青。三山历历亦可数，突兀下有□头撑。惜哉秦王不此，劳心徒欲求长生。我虽流落□海上，独此寄寓亦可矜。行当结茅鍊金液，以待九转□丹成。仙飞羽化会有日，直跨三岛梯青冥。他年故人或相问，请来访我于蓬瀛。
望远行::侯善渊::太玄妙诀。悟来不须言说。心地豁然开觉。清凉内通彻。透五蕴山头，现出霜天皓月。照千古分明，无圆缺。赤子琳宫歇。敏把丹枝折。玩长春景界洞鉴离生灭。向无阴树下，独坐逍遥静绝。听无弦曲调，于中别。
出溪::周文璞::二月天景佳，波清见佳虾。望中何所好，溪女摘苹花。浅浅犹可涉，素手花似雪。隔港闻讴声，风来正相接。
祛惑::戚学标::文章出真性，忠孝为之原。置此而不讲，藻帨徒纷繁。临汝有才子，二十声腾骞。少年志易满，不惜逾短垣。一旦凤池夺，仍有当路援。出入芙蓉府，谢去州县烦。非吏亦非隐，车马填其门。园亭恣游宴，姬侍供盘飧。晚益自任诞，夥颐为大言。名教有乐地，渠欲一力翻。人品不足齿，诗文亦何论。况观所论著，无一究根源。胭脂遮俗眼，尽如古井眢。风一而劝百，不觉入其樊。欲举其人书，拉杂尽烧燔。一扫轻薄习，得见古道敦。淫邪义当辟，杨墨非有冤。
重阳复晴再次前韵::项安世::一天云物护轻寒，阵阵清风约雨乾。造物有情聊作戏，诗家无赖强寻欢。吾人已办泥沾帽，晓色还教日照盘。咫尺龙山君莫负，草枯霜野正平宽。
蛾眉 其四十二::吴妍因::稠枝密叶尽飘萧，剩得高花淩碧霄。遗教皇皇谁管得，口头禅尚诵朝朝。
冬斋书兴十二首 其五::林大钦::有欲情俱幻，无为道始尊。云眠散幽帙，青山月照门。
寐滞::吴寿彭::斯文既扫地，何事雕虫为。勇斗久传要，和平失后期。凭空悟诸有，腐臭幻神奇。俗好将毋异，亲仁泛等差。高论微众志，大道惑多歧。寐滞三更月，思存六代疑。
浣溪沙::喻蘅::黉宇凄迷夜欲阑。弥天朔气满江关。有人高唱念家山。夜浸楼台霜簌簌，风摇星斗月姗姗。伊谁兀自独凭栏。
奉题友人令郎玉照::叶云峰::黔中是我旧游地，到眼留真忆旧游。克绍箕裘欣有后，临风玉树媲骅骝。
东山::陆游::今日之集何佳哉！入关剧饮始此回。登山正可小天下，跨海何用寻蓬莱。青天肯为陆子见，妍日似趣梅花开。有酒如涪绿可爱，一醉直欲空千罍。驰酥鹅黄出陇右，熊肪玉白黔南来。眼花耳熟不知夜，但见银烛高花摧。京华故人死太半，欢极往往潜生哀。聊将豪纵压忧患，鼓吹动地声如雷。
送恬公东渡::葛一龙::出山何草草，曾对几黄昏。落日照行脚，白云空寺门。拄瓢半死树，乞食三家村。只在太湖上，水田吹浪痕。
次韵和刘原甫游乐郊赠同游::梅尧臣::积岁阻颜色，何以慰我思。闻初游乐郊，颇慕登望诗。下车未几日，倏见白露滋。月弦不常满，星毕屡已离。幸无风雨晦，时从寮寀嬉。大喜酒客难，莫顾尚书期。独守诗书愚，未悟朝夕疲。引领君子风，东首自忘移。但当观鱼鸟，辟去旄与麾。优悠民亦康，何必苦吏为。
召公::王十朋::鼠牙雀角岂能欺，召伯聪明听不疑。南国政成公已去，甘棠长结后人思。
再次韵 其二::陈造::从公囊笔看西边，不比分弓出酒泉。觞咏每忘秋漏永，平安晏有夕烽传。痼肠顿已蜂腰病，妙手亲逢鹤背仙。归捋霜须诧儿子，为翁试校故新年。
寄西山郑子纲自邵武校官归::刘崧::五月双溪上，垂杨千万枝。春风碧水远，旦旦鸣黄鹂。黄鹂惊飞日欲暮，念家却在南平住。林塘高馆一逢君，千里羁愁散烟雾。闻子昔者居西山，把书曰在青松间。新移苓术且未斸，旧种薜萝应可攀。武阳校官归未久，瘴疠还闻古来有。红窗鹦鹉唤客名，青叶槟榔劝人酒。寻幽忆过东平来，丹山碧霞仙掌开。武夷山人住九曲，柴门不出生青苔。中轩松竹题诗遍，宁许时流漫相见。名姓先承紫凤书，褐冠不上金銮殿。时来空谷行采薇，石田草生秋林稀。往来物色不可得，使者空向江南归。我惭羁穷少颜色，闻此伤情岂终极。芳筵置酒清夜半，月出登楼动悽恻。萧萧水气浮南湖，繁星丽汉光有无。梧桐叶高白露下，起舞为子听啼乌。君家兄弟才名早，幢憧冠盖闽湘道。芳年苦志思奋励，莫遣秋风动原草。由来聚散日纷纷，此别音书何处闻。百丈岭前应念我，象牙潭上却寻君。
和周监丞闻京洛关中收复四首 其二::王庭圭::战甲初休马，边烽不举狼。山河秦地壮，日月汉天长。剑戟将销尽，钩锄始破荒。欲观调鼎手，一脔已堪尝。
匡南王孙爽台::王世贞::襄王意不怿，与客登兰台。倚醉纳雄风，披襟呼快哉。时无宋大夫，俊语为飘埃。朱邸出豫章，阿阁表崔嵬。瑶阶拔地起，宝楯中天开。一叶将秋气，疑自匡山来。沆瀣日夜零，注我芙蓉杯。一吸润枯肺，再举化浊胎。主人仍郢倡，和者皆仙才。笑彼吹与繁，日夕市尘埋。
逢腊::刘黻::一岁忽逢腊，倚阑清气浮。雪飞浙山上，月照楚江头。家远易成梦，酒悭难散愁。读书果何补，自笑不骑牛。
闻致政赵少师远访欧阳少师于颍川::韩琦::一忆贤交动至诚，安车虽远必勤征。荀陈为会还推象，嵇吕相思不问程。洛社成图兹易合，越溪回棹彼何情。西湖便是瀛洲上，莫接仙游跨海鲸。
汝南周令尝师事杨用脩太史而善于鳞及明卿子与辈千里贻书言志聊用酬答 其二::王世贞::屈指当年有壮游，中原星色散吴钩。龙门客在参差老，凫令书来次第收。闻道汝南多月旦，何人邺下擅风流。莫言文苑男儿业，寂寞江河万古愁。
感时二首 其二::晁说之::黄埃迷马市，白帝问鱼梁。松竹秋声早，江湖客梦长。易衣欺贼眼，辟谷信仙方。尚有叩阍志，其如病在床。
失调名::李清臣::杨花落。燕子穿朱阁。苦恨春醪如水薄。闲愁无处著。去年今日王陵舍，鼓角秋风。千岁辽东。回首人间万事空。
题画为友人作 其二::汪中::旧恨阳台已断肠，舞衣歌版对空床。小蛮去后朝云老，春雨青镫夜正长。
相见欢::黄祝蕖::垂杨依旧高楼。听嘶骝。知道人归故意下帘钩。红玉几。青绫被。白罗帱。尽作千般婉转不胜羞。
于飞乐（别筵赠歌妓姊妹）::毛滂::并梅兄，双蝶子，烟缕衫轻。凤凰钗、缭绕香云。淡梳妆，□得恁，雪腻酥匀。揉春捻就，更是他、花与精神。黛尖低，桃萼破，微笑轻颦。早做成、役梦劳魂。好风前，佳月下，莫忘行人。扁舟去也，没个事、多样离情。
柳梢青（步观察生辰二首）::杨无咎::槐夏风清。霁天欲晓，武曲增明。元是今朝，曾生名将，力佐中兴。朝家息马休兵。享逸乐、嬉游太平。忧国胸襟，平戎材略，分付瑶觥。
挽徐吏部二首::刘克庄::仰鑽无篚实，平进少梯媒。一鹤竟归去，万牛难挽回。空驰驿使召，不见省郎来。欲挂原头剑，徐君安在哉。
送熊元交使越::陆深::山水苍苍古越州，菱花荷叶共维舟。二高峰顶三更日，七里滩声五月秋。灵雨自随征旆去，綵云常傍使星流。江南江北还相望，两地各登高处楼。
答太傅相公见赠长韵::欧阳修::踪迹本羁单，登门二十年。平生任愚拙，自进耻因缘。忧患经多矣，疲驽尚勉旃。凋零◇谷友，惟悴鴈池边。忽忽良时失，区区俗虑阗。公斋每偷暇，师席屡攻坚。善诲常无倦，余谈亦可编。仰高虽莫及，希骥岂非贤。报国如乖愿，归耕宁买田。期无辱知己，肯逐利名迁。
林良二画 其二::程敏政::断崖风急鸣枯杨，回溪沙白芦草黄。羽毛纵横各有适，顾影似爱秋原长。此本谁当百金售，画堂彷佛闻清咮。老隼苍鹰不敢窥，疑在洋洋古灵囿。
颂古四十五首 其四十三::释如珙::北斗里藏身，虚空中出没。道得一句来，日头东畔出。
程司户挽诗::洪适::把酒论诗日，高标迥绝尘。那知三语掾，便作百年人。山雾铬旌湿，松风挽铎频。流光须有后，何必在其身。
十五十六两日又下大雨::安昶::猎屐街头百尺泉，疾雷又送雨绵绵。千村云雾迷山谷，万顷烟波泻锦川。绿树风高头拂地，碧荷浪涌背朝天。良苗快睹乘时发，何必长空下玉钱。
题静思园水中石::顾敏燕::水中伫立思无际，何月何年负此身？人说痴顽唯是我，谁知机巧倍伤神。红楼梦里多情种，青埂峰前失意人。渺渺茫茫远归路，一心犹带十分真。
过吕城闸六首::杨万里::等到船齐闸欲开，船船捩拖整帆桅。一船最後知何故，日许时间独不来。
寄李献吉二首 其二::顾璘::太史论文战国同，杜陵诗体次王风。即看今代词林伯，未觉前贤采笔雄。
恭上太皇太后万寿诗二首 其二::玄烨::透户卿云接御香，彤墀新柳拜韶阳。宫中尧舜兼文母，恭捧南山万寿觞。
水调歌头 丙辰孟冬月五十自寿，作于金陵::刘鹏年::昨日去如驶，明日逐踪来。今朝百岁刚半，春入岭头梅。本是寥天仙鹤，飞下人间栖托，鸥鹭漫相猜。冉冉近迟暮，怀抱郁风雷。地三弓，楼百尺，劫余灰。几年浪迹，又携词笔到秦淮。长共鹿车贤侣，领略湖山清趣，未许鬓霜催。一笑呼儿女，齐进菊花杯。
东阿庵::释大香::麇迹缘厓见，泉流绕砌闻。涧花寒背日，山鼠夜啼云。千岭从西折，诸峰竞北分。木冰呈晓玩，四绕白纷纷。
京口览古::姚道衍::谯橹年来战血乾，烟花犹自半凋残。五州山近朝云乱，万岁楼空夜月寒。江水无潮通铁瓮，野田有路到金坛。萧梁事业今何在，北固青青客倦看。
灵石遇雨 其一::张瑞玑::十里楼台欲化烟，竹竿阪下碧连天。行人过岭春寒甚，马上新添半臂绵。
梦醅仲即答其见梦之作用杜甫梦李白韵::陈璟章::行李正仓皇，奄忽梦君至。执手苦匆卒，未尽平生意。人生本如梦，此梦良非易。豪气干云霄，壮怀幸未坠。书来梦亦同，诚哉此同志。短什见深情，毋乃太憔悴。丈夫挺傲骨，岂为世所累。悠悠今日欢，遑问他年事。
莱阳姜忠肃公祠神弦曲四首 其一::全祖望::神之降兮海东，羽旗飘飖兮光曈曈。谁使神无家兮良可恫，白版帝子兮怜孤忠。招游魂兮为寄公，有儿墨衰兮正从戎。保兹香火兮赖兹提封，神其来兮驻我苍宫。
闰五月十八夜大雨中题壬寅试卷::黄节::陈言不意今重省，对此疑非我所为。感激论才舍文艺，艰难爱士见吾师。礼伤江夏虚徒步，泪堕秦风记有辞。一似暑窗风雨过，廿年前事十年悲。
逸上巳::曹家达::逸少兰亭序，元长曲水诗。斯人不可作，高调若为期。草长回波暗，风吹落照迟。谢家无好梦，今我复何为。
登高凉山谒墓::陈廷光::云气拥松楸，佳城生意幽。扫残黄叶路，奠遍绿新篘。想像音容在，瞻衣涕泗流。东迁祷灵墓，端为护行舟。
叔坚宅同王损仲待月::湛怀法师::仲冬何日短，一饭忽黄昏。待月羁人醉，栖鸦竞树喧。涸阴交竹影，灯火射苔痕。不觉留深夜，清光到石根。
营陵道中遇雨::宋书升::石径崎岖里，春阴晻霭中。莺啼千树雨，驴背一蓑风。野渚流添碧，村楼雾隐红。孤山全入画，云水正濛濛。
遥别谢衷伯 其二::陈邦彦::正忆庭阶下，崇兰半亩滋。无人春自赏，为客梦还驰。江上聊三宿，关前岂五噫。新诗遥作别，长路更相期。
词变 太平时 其四 回前调::丁澎::烛银消尽夜筝闻。欲愁君。玉红垂处几多痕。试襕裙。竹窗吹雨湘帘卷，正销魂。渌江双燕送残春。未归人。
七夕漫兴::萨玉衡::玉露金风冷画屏，南来愁见五秋萤。才非服轭名何益，织不成章涕独零。世路艰难宁一水，人生离合悟双星。今宵仙会能多少，漏箭休催转翠軿。
宫词 其五十二::江源::掖庭秋夜苦偏长，燕寝遥焚一炷香。离别人间莫惆怅，下堂无语看参商。
正月三日归溪上有作，简院内诸公::杜甫::野外堂依竹，篱边水向城。蚁浮仍腊味，鸥泛已春声。药许邻人劚，书从稚子擎。白头趋幕府，深觉负平生。
四和::项安世::风节言言迈往，清诗字字高寒。奇古珊瑚碧树，英明玉戚朱干。
题画 其三::徐贲::路入桃源近，门藏竹户深。孤云同隐迹，老鹤识閒心。
笛家 九日长安遣兴::陈维崧::秋士心情，女儿节物，恹恹愁坐，绿樽虽满何心劝。帝京此夜，镂枣成斑，煎酥凝兽，题糕才健。麝帕纷贻，绣旗细袅，点缀侯门宴。正新晴、恣游赏，天气不寒不暖。閒算。去年九日，有人楼上，笑摘黄花，斜倚西风，任他帘捲。今日懒觅登高伴侣，愁望秋槐宫殿。几度逡巡，一番追悔，且倚阑干遍。怕万一、凤城边，瞥遇南飞沙雁。
缘识::宋太宗::如花遇雨湿泷冻，審此言谈大道中。世上几人知举措，故然不与我心同。
别于鳞子与子相明卿十绝 其五::王世贞::日观峰高高插天，天门双辟俯苍烟。无人共拾金光草，拄杖行吟望斗边。
望行人::孙蕡::高楼临广路，朝日丽绮疏。美人盛容饰，凝涕倚踟蹰。踟蹰长太息，愁思郁烦纡。愁思知何为，自言惜离居。将期岁暮返，忽历三载馀。昔如春园花，今若秋水蕖。盛年讵可再，独宿谁与娱。思逐北风翔，相从千里馀。中途傥相失，浩叹何所如。
岁在辛酉改元嘉泰庚伏之末拉亲友姚述之鲜长::苏植::作个生崖终未是，谁能铁裹斗铮铮。相看领会一谈胜，山自白云江自横。
同和叔饮王文正公三槐厅吴正卿::韩维::投杯送余景，休驾避初燠。久嫌花揽心，始爱树清目。主人乐儒学，定契均季叔。疏帘翳广坐，并荐肴与蔌。肃萧太尉馆，简俭见遗躅。中有戒子篇，惨淡刻寒玉。世传盛德茂，名与清风穆。公乎不可见，怅望三槐绿。
马节妇吟::王世贞::芙蓉作花柏作叶，秋霜栖机月栖襭。银缸单照影底身，玉箸双垂眼中血。夜台低回见君面，别时蛾眉尽成雪。还君寸心如寸珠，炯炯寒光犹不灭。
奉和圣制登骊山高顶寓目应制::刘宪::骊阜镇皇都，銮游眺八区。原隰旌门里，风云扆座隅。直城如斗柄，官树似星榆。从臣词赋末，滥得上天衢。
薤露::释函是::薤叶难停露，露停乾复乾。人一去不来，何不蚤盘桓。富贵期延龄，贫贱忧饥寒。饥寒未即死，延龄先摧残。金石常误人，神物不可攒。形容终逮化，有无吾自观。纷寂竟何待，愚智空目前。勿以春花落，哀哀盈陌阡。
侍御叶公既按部吴会复以鹾政倥偬驰返临安谕檄通逵众以大定辄缀七言四律代柬行麾 其四::胡应麟::绣斧朝持越郡前，花骢行部笔如椽。风云西北飞扬候，海岳东南镇定年。秋思芙蕖明玉斝，春光桃李媚琼筵。宁知卤簿江州贵，日向蓬茅话太玄。
自咏::陆游::道本治吾身，绪余方及人。神清缘食少，事简为家贫。薄酒如重酝，寒蔬抵八珍。村村花柳动，且复岸纶巾。
唐多令 谢兼翁赐题额::王蛰堪::千里降云笺，神辉留壁间。认惊鸿、飞舞翩翩。人外一庐寻半梦，醒时觅，醉时看。何用碧霞丹，吟杯能驻颜。羡风流、浑似当年。坛坫江南从引领，凭缩地，到壶天。
父执德化陈宰叔高槩寄诗和之::王迈::欲作好官易，与时同俯仰。欲作好人难，前修严矱矩。马安为巧宦，孔光位宰辅。贻臭汗青中，诟骂之所聚。胡威清比父，魏谟直肖祖。世家有若人，百不一二数。夫君少壮时，笔力迫韩杜。晚岁宰一同，治最方卓鲁。中都清要官，唾手可搏取。径挂神武冠，去国身如羽。隐几挹青山，称觞环綵舞。导养学熊鹤，铅汞成龙虎。妙香参鼻观，虚白生灵宇。兴来耸文笔，象物蒙藻黼。客至开香醪，鲸量少俦伍。我登清风堂，人今道则古。敬宣与狎崇，所择听张禹。
偈颂一百二十三首::释崇岳::青天白日，悟个什麽。咄咄咄，骊珠击碎苍龙窟。
易太学游吴还过访值余服阕索赠赋此::卢龙云::三年风木绾愁心，病起萧然思不禁。尘榻偶逢高士下，淡交真向古人寻。阳春敢谓无同调，流水还应有赏音。君听吴趋殊未厌，怪来翻忆越人吟。
酬袭美夏首病愈见招次韵::陆龟蒙::雨多青合是垣衣，一幅蛮笺夜款扉。蕙带又闻宽沈约，茅斋犹自忆王微。方灵只在君臣正，篆古须抛点画肥。除却伴谈秋水外，野鸥何处更忘机。
丁丑五月六日醵饮茂林偶成::陈著::夹路松杉护午阴，南风吹透树中心。一声婆饼焦何处，妙法莲花此妙音。
沙门岛四首 其四::孙蕡::沙门沧洲洲上山，九河碣石高巉岩。云来气通巫女峡，月出光映蓝田关。宫前彩凤驾车下，祠底白龙行雨还。浴凫飞鹭沙阳立，疑是青琐晨朝班。
外子辞昌延榷务归里喜面赋此四首 其一::杨浣芬::十载京华鬓未丝，归来笑语共相嬉。田园乐趣家庭福，侥倖年来事事宜。
次与叔兄山行韵::卫泾::阴云冻合不成飞，行李留连岁律迟。山色宜晴更宜雪，别来应有忆山诗。
浣溪沙 其一::乔大壮::快剪催裁广袖衣。暖挼鸾带泪相依。隐钩约珥彀朱丝。仙李盘根银汉上，孤桐泛响玉楼西。萍生不定柳绵飞。
零卉集百首 其七十::陈永正::覆水韶华总惜君，重门深闭断知闻。拚教香色都成雨，不许风情独化云。
嶰谷斋壁悬范文穆公重复漓山水月洞铭拓本同人共题其后::全祖望::山馆宝刻多，四壁足清供。瞥见石湖文，雅为漓山重。缓带思高轩，骖鸾溯逸鞚。刀兵泯忧虞，水月互生动。湍流石阙通，圆魄天门羾。赤鲤游碧霄，古蟾堕深洞。虹梁似捲篷，引我卧游梦。阿谁来伧艾，易名竟妄贡。考證有词人，次山足伯仲。同来亦文雄，艾轩洵老凤。肇锡取旧闻，穆清如古颂。想见挥茟时，云壑纷横纵。妙拓何苍苍，鉴题良友共。桂林渺何处，遥天落霜淞。
客至 其一::屈大均::朝来知有客，喜母著人衣。果踏山花至，能惊宿鸟飞。无绵三月冷，绝粒一春肥。只此门前水，洋洋已乐饥。
泛月三首 其三::弘历::满目冰光满意清，前年佳趣记分明。笑他痴羡广寒者，未识人间有玉京。
偈颂一百二十三首::释普度::布袋头一结，百城消息绝。蜡人冰不冰，万里一条铁。珊瑚枝枝撑著月。
谒金门 春夜::曹慎仪::天乍暝。深掩重门人静。独对一灯青耿耿。香销莲漏永。梦被鹃声唤醒。斜坠玉钗慵整。料峭春寒花讯冷。窥帘残月影。
牡丹::梅尧臣::洛阳牡丹名品多，自谓天下无能过。及来江南花亦好，绛紫浅红如舞娥。竹阴水照增颜色，春服帖妥裁轻罗。时结游朋去寻玩，香吹酒面生红波。粉英不忿付狂蝶，白发强插成悲歌。明年更开余已去，风雨吹残可奈何。
萧炼师::范梈::若有羽人吹洞箫，拂手不拾松门樵。身披破褐笠一瓢，独携云雾通青霄。幼曾逢人越岭椒，教袭造化为科条。坐致雷雨不终朝，罔两不习持斧烧。其徒夸者长哓哓，时夏汗流金石焦。山川圭璧走乘轺，大巫结舌小巫娇。但见空宇行肖翘，人谓萧师服神僚。胡不试手须人邀？师乃含思坐中宵。谓患不御犹助妖，便以诚意答狎调。至期发号从不骄，闭户赤脚飞招摇。白鬣倏忽朱鳞超，赤日卷上青天潮。四郊泠泠苏旱苗，列缺一去天迢遥。喁噞曲士暂颜销，何须坎鼓更烦嚣？争以俎豆相呼招，谁知玄功坐不要？师方敛手归云寮，卧听流水鸣朱桥。采诗观外给空谣，我负师约秋光凋。昨莫败叶西风飘，相思无由警岑寥。我作此诗比钩雕，谁其和者以报萧？
出山::李弥逊::白雾苍烟昼不分，竹风梢雨乱纷纷。杖藜来往成何事，添我胸中一壑云。
战城南::宋无::汉兵当战城南窟，雪深马僵汉城没。冻指控弦指断折，寒肤著铁肤皲裂。军中七日不火食，手发降人吞热血。汉县千金购首级，将士术枚夜深入。天愁地黑声啾啾，鞍下髑髅相对泣。偏裨背负八十创，破旗裹尸横道旁。残卒忍死哭空城，露布独有都记名。
与侄涛时五十又一 其二::梁宪::经史吾家学，临池汝擅奇。不缘争道悟，自得画前师。下笔若斧劈，疾书如电驰。纵横任神理，千古白猿知。
去冬益老赠七律一章步韵以和::杨民仁::崎岖过后尽康庄，置酒行棋兴转狂。一著争先忘得失，三杯浅醉挹芬芳。晨昏不乏庭园趣，几案犹留翰墨香。雾散云开春色好，老年重许试新装。
陪冯使君游六首。钓罾潭::贯休::境静江清无事时，红旌画鹢动渔矶。心期只是行春去，日暮还应待鹤归。风破绮霞山寺出，人歌白雪岛花飞。自怜亦在仙舟上，玉浪翻翻溅草衣。
送潘司理秘校::文同::已自多时赋式微，五峰佳景梦长飞。四年远地为官去，万里高堂喜客归。下马便呈新授敕，开箱争忍旧缝衣。乡人觅次来相贺，莼菜鲈鱼正软肥。
除夜::方岳::更与梅花把一杯，醉题帖子等春来。须臾便是隔年事，留得寒香一并开。
近青阁::弘历::高楼清晓霁秋烟，罨牖峣峰一朵莲。若曰其人当姓李，拟因津逮却瞠然。
题太白五松书堂::林桷::为儒为吏两无功，采石铜官邂逅同。四见清明今一换，归欤我欲片帆东。
秋夕同王公兆邓未孩何赞否曹愚公小集::范景文::新秋亦已清，况是经雨后。良朋亦已欢，兼之叙故旧。集坐碍广堂，深语达昏昼。率意口不择，更端每错谬。岂不或脱疏，亦自见骨肉。酒至各盈樽，责令引杯覆。佐以骰与枰，碎声和檐溜。角技两分曹，喧呶如相斗。令长酒政苛，屈卮法无宥。醉极喉吻焦，江水寒可嗽。
读翠楼吟草得十绝句殿以微忱二首赠陈小翠 其六::施蛰存::彩毫闲沈到词馀，檀板新声总不虚。饮酒读骚开嗣响，招魂一曲亦愁予。
关法鸡鸣幸脱秦何如高卧北窗贫种瓜一片青门地头白能来有几人 其六::周霆震::黄金散尽务强秦，宁计咸阳府藏贫。六国暗投离间网，奔驰谈笑合从人。
东风齐著力 花朝::陈维崧::春困初浓，春愁难妥，又是花朝。虾须半轴，蛾绿不曾描。记得去年玉勒，相逢在、丝雨长桥。秋千社，绣旗不定，画鼓频敲。流水渌迢迢。人不见、妆成知为谁娇。秾春病酒，双脸印红潮。欲借鸳机论恨，回文字、带泪斜挑。肠断也，百花生日，只是无聊。
瑞鹤仙 其二 嘲博见楼::吕胜已::倚阑观四远。近有客登临，故相磨难。山形欠舒展。小峰峦云树，晦明更变。江淮楚甸。又何曾、分明在眼。但临深、自觉身高，未可便名博见。休辨。吾心乐处，不要他人，共同称善。痴儿浅浅。因他谩说一遍。问还知宴坐，回光收视，大地河山尽现。待于中、会得些时，举觞奉劝。
网师园看牡丹即席有作::鳌图::网师园中何所有，半亩牡丹大如斗。美人睡起绣被堆，妃子歌残小垂手。日照赤城霞散绮，双成在前飞琼后。须臾镫上锦屏开，万点明星落窗牖。腰支瘦损倩风扶，薄醉盈盈一回首。主人好客列华筵，琥珀光凝杯上口。金裙玉佩洛中花，云合星聚人间友。晋卿雅集图长留，太白春游文不朽。名花名园以人存，风流我辈终不负。
寄高季迪::吕敏::客馆俯江郊，秋深不自聊。别来心更苦，思去路还遥。桐叶风俱落，菱花雨半销。何由似流水，早晚赴归潮。
尚湖秋兴八首 其五::徐兆玮::逝水年华悟昨非，触藩知退未知几。麒麟轻出难为瑞，鹦鹉能言卒受鞿。海国云寒鲸浪恶，水乡秋暖雁粮肥。杜门自种忘忧草，差幸芜园屐印稀。
谢彦云谒选得书举子邀予共醉喜赋::区大相::闻君有家庆，客舍共为娱。正待横腰绶，新看入掌珠。好音传过雁，小妇唱将雏。兰玉阶庭事，倾樽到老夫。
旅夜有怀兼呈淮南诸故旧时河□匆解望荩臣行李不至 其二::符锡::寂寥缘抵事，怅望复何之。远塞无书雁，寒江有钓丝。酒醒馀拂剑，愁在强拈诗。行李谁相问，归艖倚断澌。
单漕贡君范挽诗::戴表元::竟抱遗经死，斯人亦可哀，传家一夔足，涉世万牛回。白屋身空脱，青山手自开。樵苏且莫近，玉树炯泉台。
次韵沈兴这税院岁幕即事二首::林表民::一檐寒雨滴愁声，赢得松斋睡思清。急景不知年又谢，壮心空怅事无成。温存冻壁火初举，陵轹破窗风自鸣。多谢故交相慰藉，浪捐珠璧使人惊。
和吴梅庵同登白龙对月韵::朱南杰::秋容满目带微寒，帆稳兰舟驾碧澜。照我湖我天共色，袭人花气露初乾。笑谈红袖日中舞，惊动苍龙水底蟠。最是一清无着处，却惭狼籍草杯盘。
山中承陈寅所宪伯书问赋谢::于慎行::都门三纪挹风流，想见今来雪满头。云里忽传鸿雁札，山中近隔薜萝秋。怀人仲举应悬榻，傲世元龙自倚楼。闻道枌榆新结社，追随无计觅扁舟。
雷发声::耶律铸::连日阴云惨不开，依稀寒色满楼台。一台涌地蛰龙起，六合洗天霖雨来。
题鬼门关::陶弼::朝过鬼门关，虎迹印玄室。暮过鬼门关，猿声啸苍壁。朝暮悲行人，森然增惨栗。驻马看飞云，蛮烟不见日。回首望江南，万里心何极。美人天一方，双鱼莫能觅。遥望天涯亭，相逢不相识。令我思古人，兴怀感今昔。
秋日杂咏六首 其五::王夫之::曲沼依樾径，乌藤试往回。黄花钗股荇，文石锦钱苔。藕叶擎孤翠，榴珠启半腮。天情物未损，莫遣早霜催。
陪杜充张恕鸿庆宫避暑::苏辙::至后雨如泻，晴来热更多。簿书沾汗垢，岩石思藤萝。赖有祠宫静，时容俗客过。老郎无不可，公子亦能和。道胜还相接，禅迷屡见诃。清凉生绝念，烦暑散沉疴。古木便张幄，鸣禽巧当歌。桃香呈绛颊，瓜熟裹青罗。饭细经唇滑，茶新到腹薖。剧谈时自笑，饱食更无它。适意未应厌，后游真若何。官居邻曲沼，田畎助清波。晚照明疏柳，微风响众荷。因舟尚可载，小雨试渔蓑。
杂咏遣怀六首 其一::苏葵::侯门衒智平生短，闹市安禅亦未能。解向乾坤寻乐事，两肩攒处却何曾。
雨夜感怀二首 其二::周棐::揽衣起中夜，感叹成啸歌。百年事形骸，所得良不多。生理既茫昧，动静防祸罗。归哉南山陲，石田荫松柯。
馆中春值偶题::王禹偁::御柳差差拂禁墙，菲才何事直仙乡。坐闻鸡唱皇宫近，睡枕鱼须白日长。帘挂藓庭微雨霁，研添桐井落花香。春风老尽诗情淡，翻卷青编独绕廊。
四十咏 其四 姚少师广孝::王世贞::少师遁儒迹，握筌理玄符。业由杀机发，教以神用敷。赫赫不迁庭，侑公配宏谟。胡然踏迷复，缁衣即永途。
以短轴从杨谨仲求字仅书其半而见还绝句戏谢::赵蕃::先生字有千金直，乞取宁非亦坐贪。更欲从公请终卷，又虞卖菜或蒙惭。
古意九首 其九::贯休::忆在山中时，丹桂花葳蕤。红泉浸瑶草，白日生华滋。箬屋开地炉，翠墙挂藤衣。看经竹窗边，白猿三两枝。东峰有老人，眼碧头骨奇。种薤煮白石，旨趣如婴儿。月上来打门，月落方始归。授我微妙诀，恬澹无所为。别来六七年，只恐白日飞。
偈倾一百六十九首::释智朋::不知月之大小，不管岁之余闰。黑牛卧死水，癞马系枯椿。三年一闰，五年载闰。衲僧须经得与么时节过，方可成自己岁功。
正月雪和韵::王立道::长安春后雪，犹自兆年丰。万里鸿归处，千门晓望同。气融疑湛露，质薄故冲风。莫羡梁园赋，应怜东郭穷。
题永石屏::陈宓::琅玕三尺重南金，风韵仍同绿绮琴。胸次便如斯壁立，千年不受一尘侵。
征妇怨::周行己::嫁君苦太迟，别君苦太早。官行有程期，不得暂相保。妾有嫁时衣，金缕光葳蕤。送君即远道，数日望君归。君去竟何许，君归竟何长。昔为胶与漆，今为参与商。朝看云间雁，暮看水底鱼。雁鱼过几许，何处寄君书。有食不下咽，有衣不被体。夜回九转肠，日下千行泪。阶前萱草长，奁内粉黛空。萱草不解忧，粉黛为谁容。人生若朝露，颜色岂长好。况乃怀忧愁，忧愁复易老。及春不开花，结子待何时。君在须早归，妾在长相思。妾不愿君富贵，妾只愿君贱贫。贱贫足相保，富贵多弃旧。妾不愿君成功，妾只愿君早归。早归及年少，功成妾已老。君去妾二八，容颜花莫如。肌白不著粉，色红不施朱。即今君尚未酬勋，妾年二十已有馀。
宿巢县地藏寺枕上偶成::虞俦::年来踪迹漫奔波，其奈功名有命何。书虎向人无好手，饭牛怜我有悲歌。丹心永夜灯前苦，白发明朝镜里多。却谢前村鸡唱好，呼儿起舞肯蹉跎。
隋柳::端淑卿::炀帝堤边柳，凋零几度秋。蝉声悲故国，莺语怨荒丘。行殿基何在，空江水自流。行人休折尽，折尽更生愁。
壬辰日蚀::陈普::忆昔度宗皇帝时，十年十三日食之。似道屃赑湖海曲，天子宫庭耽乐嬉。满朝翕翕皆妇人，祸来照镜方画眉。北军顺流日食既，两国正尔争雄雌。兴亡岂必皆有数，百年以来士气索。文臣髀肉不识马，武士惊魄怕见旗。
金子坤话别::陈鹤::驿路孤亭含落晖，绿芜风暖燕频飞。城头潮上酒初歇，江畔月明人独归。才滞莫疑天道远，路贫方觉世情非。凄凉十二年来事，惟有临歧泪染衣。
南乡子 雪夜独坐得飘字::沈佩::帘外雪初飘。翠幌香凝火未消。独坐夜寒人欲倦，迢迢。梦断更残倍寂寥。楼阁遍琼瑶。庭树纷纷玉作条。林外梅花应放也，萧萧。香过寒溪第几桥。
和元晦赠上封长老::张栻::上方元自好，一榻有馀清。祇趁晨钟起，宁闻山鸟声。高僧足幽事，野客富诗情。试问峰头景，今朝作么生。
魏宫::高启::翡翠明珠入贡频，承恩长占邺宫春。至尊莫信陈王赋，那得人间有洛神。
秋日杂兴（五首）::陈基::明河如练月娟娟，坐对清光只自怜。夜久不知沾白露，梦回犹记到钧天。汝南遗老推黄宪，海内诸公忆郑虔。万里归来无寸补，论交惭愧到忘年。
步至西村::陆游::一饱无余事，西村偶独行。榰筇息微倦，汲井漱余酲。川阔雁平度，谷虚云乱生。绝知丰岁乐，笑语隔柴荆。
颂古一百首::释智愚::三文买个捞波子，摝蚬虾得几年。逆顺短长休要说，谁家屋里灶无烟。
寄道者::赵嘏::洞庭先生归路长，海云望极春茫茫。别来几度向蓬岛，自傍瑶台折灵草。
生查子::洪适::带郭得盘洲，胜处双溪水。月榭间风亭，叠嶂横空翠。团栾情话时，三径参差是。听我一年词，对景休辞醉。
题不比閒吟集::陈永正::隐迹耽诗不比翁，悲欣参遍得天工。榕阴独坐忘年日，忍向秋花问血红。
踏莎行（七夕词）::韩淲::雨意生凉，云容催暮。画楼人倚阑干处。柳边新月已微明，银潢隐隐疏星渡。今古佳期，漫传牛女。一杯试与寻新句。幽怀冷眼是青山，旧欢往恨浑无据。
句::释惠崇::孤云还静境，远籁发秋空。
壬午除夕四首::曹学佺::雒阳齐右与襄阳，生事萧条忆远方。三大名藩俱荡尽，有何家计论消亡。
张文学席上咏物三首 其三 麈尾::徐贲::山䴥谁𠠎尾，缤纷缦长缨。微拂尘应却，频挥风屡生。野性知慕洁，素手喜便轻。相将恒在握，逢人幸资评。
酒后四句示梅山弟::陈著::蒙蒙细雨湿春风，家在青山啼鸟中。有酒可杯书可读，何须门外问穷通。
岳阳晚兴四首 其三::叶子奇::暮雨渔村春溟，晓霜枫叶秋酣。人世花开花落，山光湖北湖南。
旧居有怀::陈起::粲粲高阳裔，浩气凌华星。当春拟判花，投老身如萍。抱瑟东乘桴，寂寥扉昼扃。海雾尚沾袂，北窗从雨零。
田家词::洪存恕::田夫田妇尽为佣，以藿充肠粳固丰。、忆得往年秋获半，犹忧谷贱大伤农。
青玉案·有寄::曾廉::看书老去双眸倦。时游戏、未终卷。点点青梅垂满院。笋根晚斸，樱盘新选。酒价年难贱。平头奴子能摇扇。僮约教渠日长练。纸尾殷殷聊上荐。寄声珍重，寻常相见。王谢堂前燕。
劝兄弟 其五::陈樵::父慈子必孝，兄友弟须恭。倘使诚心在，如何不感通。
画鱼 其二::李昱::自从濠上无庄惠，此乐寥寥直到今。翠鬣锦鬐看似画，一篙春水落花深。
和丁端叔书怀韵二首::袁说友::养花藏日半笼晴，尚有娇红照眼明。却恨中年怕离别，好诗撩动故乡情。
感花::吴芾::一雨绵绵不暂停，天公于此底无情。不应直待花飘尽，始放阳和作好晴。
玉楼春 宴河中瑞云亭::冯延登::长原迤逦孤麋卧。野色微茫河界破。草行绳屦绿云深，花触飞丸红雨妥。高亭初试煎茶火。醉玉渐哗春满座。行杯莫厌转筹频，佳节等閒飞鸟过。
同欧阳曰穑游通天岩::胡直::流光悲过客，幽意托名山。相与携僧往，悠然并鸟还。层巅天共语，曲洞石为关。梦里闻钟磬，泠泠非世间。
秋兴::丘葵::天下四时秋最惨，况於人世尚流离。向来犬吠鸡鸣处，今见猿啼鬼哭悲。泪洒典花金灿烂，寒生白骨玉参差。满山寂寞秋梧冷，正是愁肠欲断时。
画秋山图有题::张宁::荒烟野树满重丘，人在青山最上头。直北关河燕月暮，向南鸿雁楚云秋。閒登古寺寻僧话，独立危岩看水流。莼菜时香鲈正美，西风不见季鹰舟。
草堂秋日四首 其三::欧大任::芙蓉开向越江头，晚色萧萧倦倚楼。目尽关山千里月，风传砧杵万家秋。秦人独抱漳滨病，楚客难禁泽畔愁。此际相思正无限，况逢边雁下汀洲。
旅邸::叶茵::湫隘嚣尘不可居，卜诸清旷亦蘧庐。虽无傍水梅依竹，喜有对楼人读书。工雀一枝聊尔耳，战蜗两角竟何如。西风渐劲未归去，空说张翰忆脍鱼。
紫微石::司马光::地胜岷峨秀，时清隽乂生。扬雄晚得禄，何武少知名。性有图书癖，心忘绂冕荣。前年归谕蜀，不使里人惊。
署中连赏牡丹呈周姚苏谭四曹长共三首 其二::卢龙云::奇葩昔日美姚黄，清署依然擅众芳。酒态未应孤酒圣，花期谁更负花王。开帘秀色辉瑶席，授简飞香溢锦囊。多少向阳誇丽质，何如新艳出东皇。
陪小园逸生对庐诸老登惠来文昌楼::陈永正::郁郁文昌阁，千秋庇此邦。神泉流久绝，诗老意先降。我爱林丘好，谁将入画幢。登楼山月出，涛响撼高窗。
书壮悔堂文集诗后::舒位::梁园宾客杳难追，一卷名山欲付谁。南部烟花歌伎扇，东林姓氏党人碑。平原试望江淹恨，故国深知宋玉悲。公子世家文苑传，斯人一出竟何为。
蔬圃::许有孚::有池可汲园可斸，拂袖归来心愿足。自甘学圃为小人，爱此菜茹画苜蓿。元修雨后脆且腴，诸葛数荣□浓绿。萝卜生儿芥有孙，芋魁出水频浇沃。罢锄时或钓池鱼，隐几何曾梦蕉鹿。既无抱瓮老翁劳，亦免趋炎胁肩辱。吾尝寓甲第，纷纷厌粱肉。吾今旦烹葵，食郁杂野础。彼紫驼峰出翠釜，争如菘韭侑炊粟。五侯之鲭世所贵，五辛之盘吾亦欲。庸人皆被富贵熏，或羡吾饕是清福。但令此色贯驻颜，隽味齧根充我腹。三年不窥惭仲舒，吾侪何可轻樊须。九月筑场十月涤，连年藉此输官租。
送别::陈高::平生几两屐，丘壑每穷探。访鹤青田曲，穿云雁荡南。老成群辈服，姓氏众人谈。相见复相别，题诗兴不堪。
西川独孤侍御见寄七言四韵…翰墨都捐逮此酬答诚乖拙速::羊士谔::百雉层城上将坛，列营西照雪峰寒。文章立事须铭鼎，谈笑论功耻据鞍。草檄清油推健笔，曳裾黄阁耸危冠。双金未比三千字，负弩空惭知者难。
玉炉三涧雪 谢道友访及::王丹枉::鲁拙倦贪世利，疏慵唯爱山居。深承道友喜相呼。来结良缘妙趣。但愿徐登寿域，更祈重悟虚无。尘劳放下万缘除。高卧白云深处。
渔家傲::晏殊::越女采莲江北岸。轻桡短棹随风便。人貌与花相斗艳。流水慢，时时照影看妆面。莲叶层层张绿伞。莲房个个垂金盏。一把藕丝牵不断。红日晚。回头欲去心撩乱。
惊蛰前五日过孝陵卫梅花犹盛开::黄浚::向老心情怯见春，临流越陌每逡巡。已拌垂尽花伤眼，却喜初晴鹊啅人。十亩冷香犹我待，数峰苍翠未全匀。去年不雪关何事，已见湖畦荠麦新。
汉宫春·江月初圆::佚名::江月初圆，正新春夜永，灯市行乐。芙蕖万朵，向晚为谁开却。层楼画阁。尽卷上、东风帘幕。罗绮拥，欢声和气，惊破柳梢梅萼。绰约。暗尘浮动，正鱼龙曼衍，戏车交作。高牙影里，缓控玉羁金络。铅华间错。更一部、笙歌围著。香散处，厌厌醉听，南楼画角。
分宜之败不败于徐阶而败于蓝道行有感其事诗以美之::张穆::骊龙痴卧唤不醒，老豺横噬无敢撄。方士俱有旋乾手，憣校权豪犹鼠狗。渺渺箕仙帝所神，箕仙有言帝不嗔。冤气抟成三字𤅊，斑斑恨血揉宫辇。太阿拗折玉斧摧，仙言未罄帝意转。却看旧日青词草，鵩臆鸺鸣成懊恼。不须更引罗龙文，一席已褫奸人魂。吁嗟乎！劾揭纷纷杖戍死，山圮楼倾乃胎此。请酤美酒撷园菁，家家绣祀蓝道行。
万安驿::张縯::劲兵重卒付胡奴，敺雀敺鱼计自疏。地入万安知几许，却怜此日始囘车。
立秋::王典::秋虽不自言，举世晓其至。今当与秋期，风日宜有异。不可拘往时，引人以愁意。聊看一叶飞，我亦自能醉。
题董邦达寒江独钓图::弘历::临流弄竿线，会心古有方。将取必姑与，子钓而不纲。柳州诗里画，营邱画中诗。是一还是二，妙处试传之。
再答明略二首::黄庭坚::挟策读书计糊口，故人南箕与北斗。江南江北万重山，千里寄书声不还。当时朱弦写心曲，果在高山深水间。沽桐满腹生蛛网，忍向时人觅清赏。廖侯文字得我惊，五岳纵横守严城。万夫之下不称屈，定知名满四海非真荣。富於春秋已如此，他日卜邻长儿子。一丘各自有林泉，扶将白头亲燕喜。秋风日暮衣裳单，深巷落叶已如弹。数来会面复能几，六龙去人不可攀。短歌溷公更一和，聊乞淮南作小山。
寄别王澹庵迁秩建南道::黄公辅::四载埙篪共合簪，洞庭不似两情深。清宵有月频疑色，妙曲无弦倍赏音。白鹤峰头天渐远，碧云楼畔树芳森。并州父老如相问，倦雨惟知向茂林。
赠余鸿::屈大均::岁寒雁门雁，来及江南春。向尔池塘里，双双栖白蘋。高堂在南海，少妇自西秦。万里宁亲去，从君一问津。
慧山书院十五咏 其一 忠定祠::邵宝::梁溪深十寻，湛岘高万武。我作李公祠，春秋荐牲酤。
读《五代史》杂咏三十九首 其三十::张晋::车书混一势难全，鼾睡那容卧榻眠。闻道衣夸天水碧，不堪回首忆当年。
见罗罗::杭淮::野人形骸如木土，出入防身负长弩。白布裹额金耳环，腰下红丝约双股。道傍私语如嗟咨，山深少见汉官仪。由来人情一失抚，不独此辈为豺虎。
淳祐祭海神十六首 其二 迎神用《延安》。::郊庙朝会歌辞::四溟广矣，八纮是纪。我宅东南，回复万里。洪涛飘风，安危所倚。祀事特隆，神其戾止。
水龙吟 螺川画龙女象::吴湖帆::古时名教难言，甚来托迹龙宫女。牧羊河畔，传书柳下，双心暗许。泾水流横，洞庭波撼，霸图争取。是豪门秘史，佳人怨耦，封建锁，摧将去。两地相思未了，总凝想、如花仙侣。独纶垂钓，扁舟江上，重逢渔父。玉烙疗痕，金刀破的，梦醒前度。信有情眷属，绿阴青子，向人间舞。
溪路::释文珦::溪路六七里，茅茨三两家。断崖悬石髓，古树有松花。绝壑无人处，看云到日斜。过山幽更甚，时复见樵车。
寓栖云四首 其三::萨都剌::潇潇风雨客心孤，且尽尊前酒一壶。夜半酒醒愁又到，一声白雁下平湖。
哀殍::廖大圭::斗米而今已十千，几人身在到明年。谯门有粥如甘露，活得操瓢死道边。
赠金山智公::施渐::四顾水皆绕，所居幽出尘。斋钟不到岸，渔火自来邻。心共寒潭彻，经翻贝叶新。住山知有道，一叩了无因。
分题玉阶春晓送知县郭瑛还金华::金幼孜::九重初起漏声稀，海色曈昽曙影微。花隐玉楼通御气，香霏丹陛散朝晖。天垂豹尾开仙仗，日绕龙鳞动衮衣。朝罢都门一相送，五云回首思依依。
病马::曾彦::百战沙场罢，空嗟岁暮侵。风尘难俯首，笳鼓每惊心。骏尾经霜秃，遗鞍没雪深。燕昭徒负汝，买骨枉千金。
宿长芦寺下四绝::郑刚中::风伯清尘过浙西，随春万骑拥旌旗。野人不识巡方意，惊跸还忧为虏移。
西湖::林洪::烟生杨柳一痕月，雨弄荷花数点秋。此景此时摹不尽，画船归去有渔舟。
高阳台 赠洗斋::陈方恪::绯苣同心，灵鹣共命，梅边稳住吟身。小谪华鬘，从知早种兰因。璿玑才调风流远，羡沤波、福慧平分。尽消他、韵事红闺，刻烛裁云。石城大好家居在，傍绒庄绮陌，烟水东邻。璧月新愁不散，轻上眉颦。无端锦瑟空房语，送华年、断梦成尘。俧谁怜，青鬓萧疏，对影朝昏。
秋怀杂感 其十四::戴亨::才过黄花节，萧条满目伤。山川囚苦月，天地梏严霜。皋比愁空坐，文章气不扬。扶筇时出户，风色望苍苍。
缘识::宋太宗::天门地户秘机深，谁测玄微妙理心。唯有丹田身外境，清虚恬澹影森森。
寿澄江先生八十诗::罗玘::久共浮云倦，为霖记昔年。分阴屯绿野，触石布平泉。点缀皆形象，卷舒无际边。夜深望南极，已次少微躔。
得张主事廷实书 其二::陈献章::新凉欺老臂，索被过残更。月到思君处，书通在客情。有家宁免累，作吏转难成。日踏皮鞋破，思量旧阆瀛。
赣州访江东庙二首 其一::黎贞::紫翠重重一径开，虎头城外访天台。五仙排闼呈休徵，怕有仙人骑鹤来。
题唐人会昌九老图::弘历::簪盍车悬乐且康，引年颐志洛之阳。宛教抚迹寻崖口，不异同时睹会昌。九老八百十六岁，一时翰墨几筵香。披图犹忆东都路，惜未曾逢履道坊。
送史行可先生赴考::王绅::宦游三十年，卑显遍扬历。起家自东南，禄食谙西北。岂无桃与李，繁华随候易。惟彼后凋姿，不改岁寒色。保身匪无计，存心任坦直。俭约苦清修，谨厚效玄默。自我客西川，邂逅遂良觌。欢然竟忘年，倾倒谭在昔。慨想冰雪心，浩怀风雨夕。亦欲长相亲，栖栖缚形役。朅来锦江上，重逢怀抱释。既续梁园赋，每前贾生席。启沃协睿情，诹咨动移刻。如何岁云暮，束装上京国。赞画谋猷多，用夏变夷貊。政成与计偕，奈此简书逼。云横栈道高，雪拥剑门窄。万里足翱翔，乘风搏巨翼。
荷叶杯 其一::汪东::落叶西风萧瑟。短陌。春早柳初荑。与欢此地惜分离。思摩思。思摩思。
娄东园雅集分韵得两字::马麟::步出东郭门，曦车籋云上。园容媚婵娟，海色射泱莽。老仙瀛洲来，铁笛旧逸响。好鸟啼木末，惊起飞两两。珍图杂缃帙，于焉得真赏。清驩信浃洽，閒情足萧爽。归欤掩关坐，俗驾毋劳枉。
郴江百咏并序·石城::阮阅::郴江淼淼接湘天，层壁重崖北水边。数日东风春浪恶，渔舟不是莫愁船。
吴待制挽词::楼钥::御史再乘骢，史言沃帝聪。处心平似水，疾恶迅如风。遇合嗟何晚，论思信有功。惜哉辛佐治，竟不到三公。
青玉案 咏手::叶辰::纤纤玉笋看如削，菱花细把乌云掠。彤管鸦黄初画学。炉香烧烬，自捲帘幕，红豆抛双雀。闲游漫数花间萼，双双戏挽秋千索。重整云翘归绣阁。停针暗想，情怀难却，闷把兰腮托。
叶翰林有徐熙桃竹方尺许索诗辄赋一首::程俱::寒禽抱幽丛，意得窥绿净。夭华媚霜筠，惨澹若春暝。胡僧手幻药，纳此方池境。重重玄涉入，妙悟付毛颖。
清明日送邓芮二子还乡（一作方干诗）::戴叔伦::钟鼓喧离日，车徒促夜装。晓厨新变火，轻柳暗翻霜。传镜看华发，持杯话故乡。每嫌儿女泪，今日自沾裳。
游满井::袁宏道::怪我频来去，无樽亦啸歌。店荒酤酒浊，僧近施茶多。竹里分黄阙，波间语翠娥。溪光最胜处，高柳荫长坡。
肖健家试新笔，随书之四首 其三::卢青山::长冬强弩末，呼斥遂可走。但不识春风，能随呼至否。
送嵩律师头陀寺::戴叔伦::相传五部学，更有一人成。此日灵山去，何方半座迎。麻衣逢雪暖，草履蹑云轻。若见中林石，应知第四生。
和吴侍郎曏号乐城居士今复职守陕临歧自哂二::宋庠::催拜连翩凤诏飞，乐城幽概愿相违。高云出岫虽无意，且待商岩作雨归。
小雨::陆游::小雨明复暗，馀寒去又来。新苔缘砌上，残杏过篱开。垂老身馀几，逢春心尚孩。江天近寒食，林外过轻雷。
子夜歌::胡奎::试问铜壶水，今宵几许深。漏长如妾泪，水浅是郎心。
伏翼西洞送夏方庆::陈羽::洞里春晴花正开，看花出洞几时回。殷勤好去武陵客，莫引世人相逐来。
相如::汪藻::词气纵横亦壮夫，低回功业独何如。可怜封禅遗忠意，魂魄应须愧史鱼。
白广文举子::李孙宸::谁言毡独冷，又见凤毛奇。绛帐谈经日，明珠入掌时。鳣堂惬熊梦，芹舍长兰枝。未论阿罗好，先传白傅诗。
寄宋仲珩（三首）::郑瑽::鸡期桑下飞，青鸟海上游。如何不同调，羽翼有短修。故人昔相见，时时话绸缪。出入念同车，无衣念同裘。一朝参商如，岂不怀百忧？初盟倘不渝，在远情愈周。但愿似畴昔，乌用苦相求。¤
送王夕拜移帅庆阳::强至::一月天书两紫泥，朝持使节暮征西。关中父老攀旗尾，阃外偏裨望马蹄。行色欲侵边雪散，威声先压塞云低。情勤佳客双延辟，令肃强兵倍训齐。城堡此时归镇静，朝廷自昔重招携。坐收勋叶光彝鼎。入拜恩私宠介圭。文武兼才缘已试，父兄前烈不难跻。却惭主帅经三易，幕府徘徊守故栖。
余怀百门山水尚矣颇有移家之志交春气熙忻焉独往述情遣抱四咏遂成示同好数子 其四::李梦阳::山客戒明发，朋故来攀留。岩潭窈叵测，险径增离忧。曰余负幽僻，诵古歆远游。陟怀康乐屐，浮羡鸱夷舟。探讨倾子长，浪迹多阮侯。若人不可作，瑶草竟何酬。事往悲易深，情存道难侔。以此激孤誺，喟焉睇沧洲。安波有覆舻，坦路无全辀。危虞在岂崄，薄劣终见尤。愿附绿萝缘，永与栖者俦。
与客::陈献章::客访贫家少，连旬幸作东。笙簧都万籁，俎豆亦千峰。冠带迎人懒，情怀傍酒浓。白头君莫笑，醉袖舞春风。
冬日淮上怀了能::筠隐遂::冻断黄河与月河，行人马上带冰过。惟君生得梅花骨，独占江南暖日多。
梅花四章 其二::曹家达::合江渡头风雪多，合江园里春婆娑。一泓凉水照寒夜，酒阑翠羽能清歌。横吹三弄听不得，美人岁晚何蹉跎。芳华楼空渺何处，蜀王不归江水去。
凉州郊外游望::王维::野老才三户，边村少四邻。婆娑依里社，箫鼓赛田神。洒酒浇刍狗，焚香拜木人。女巫纷屡舞，罗袜自生尘。
谒孔庙::庄昶::万里乾坤万水东，偶从庙貌得瞻崇。六经此学千年外，万古心香一瓣中。自有此天人不夜，虽无坛树杏长红。何人主静濂溪后，不到门墙自圣功。
乙丑元旦避兵祸于山庄作四首 其三::徐骘民::满城烽火乱如麻，胆破心惊几万家。最是教人深痛处，书生被拉挽兵车。
六月十七日挟味荃贻书彦强三贝子园观荷::郑孝胥::荷香久乃闻，荷叶气弥满。初日加清凉，一碧已照眼。涩甘得殊味，袭人千步远。深红绝可念，风露凝未散。曲桥映高柳，纵望凡几转。雨余况无尘，渴障解舌本。神清忽坐忘，语妙涉奥衍。芙蕖莲菡萏，菂薏字尤典。生机何玲珑，造物巧莫阐。从人恣谛视，孰究顷刻变。岂徒比木樨，意会吾无隐。诸君熟《尔雅》，释草卷试展。却哂樊川文，女妇喻尤浅。
答武昌吴广文::高似孙::平生不识武倡楼，官柳青青好在不。庾亮笛吹黄鹄月，简栖碑驳碧苔秋。山横赤壁含怀断，水出瞿唐快意流。何处叫君同一醉，并舟秦女擘箜篌。
柳梢青（季女生日）::朱敦儒::秋光正洁。仙家瑞草，黄花初发。物外高情，天然雅致，清标偏别。仙翁笑酌金杯，庆儿女、团圆喜悦。嫁与萧郎，凤凰台上，长生风月。
三首 其一::石宝::密云欲雨不雨，桃花将开未开。日暮小楼凝望，江南燕子归来。
闻寺簿燕客因以酒蟹送似有诗见及次韵二首 其二::罗愿::此物湖乡价不论，带糟聊遣荐芳樽。梦魂忽去浮清霅，唤拨渔舟傍马门。
庆元二年恭上太皇太后皇太后太上皇帝太上皇后尊号二十四首 其九::郊庙朝会歌辞::缛仪既登，宝册既膺。喜洽祥流，云烝川增。天子万年，鸣玉慈庭。惠我无疆，诜诜绳绳。
赓周纯甫法语归三首::袁甫::苦过重阳赋式微，黄花賸插两三枝。对花酬酒坚盟红，依旧黄山唱和诗。
雨赴文明席偶成::李东阳::雨带青蓑湿，风将折角低。幽期吾不负，旧路此俱迷。书到劳僮仆，泥深仗马蹄。茅檐日未短，犹及午时鸡。
最高楼·旧时心事::程垓::旧时心事，说着两眉羞。长记得、凭肩游。缃裙罗袜桃花岸，薄衫轻扇杏花楼。几番行，几番醉，几番留。也谁料、春风吹已断。又谁料、朝云飞亦散。天易老，恨难酬。蜂儿不解知人苦，燕儿不解说人愁。旧情怀，消不尽，几时休。
卜算子 惆怅词四首 其一::朱青长::水外有人家，家在花深处。明月纤纤上小楼，不定今宵去。去了不相逢，归却仍无绪。未审来宵月上楼，能否重相遇。
小楼::陈允平::寒空漠漠起愁云，玉笛吹残正断魂。寂寞小楼帘半卷，雁烟蛩雨又黄昏。
小漆园八咏 其一 碧梧::邓云霄::炎天庭院午生凉，为有双梧对小堂。金并银床邀夜月，彩鸾威凤待朝阳。瑶琴曲度龙门险，石鼓声传蜀道长。莫向西风惊一叶，疏枝偏不碍秋光。
十二日诹吉受通议大夫告再书述怀二首::岳珂::圣代论思秩，中朝博议官。尚纡郡邸绶，空著侍臣冠。岁月惊驰隙，功名尽画墁。髀销今已复，半世愧狨鞍。
木假山歌为邝子乾作::黎民表::越城古桧青虬枝，万仞孤生沧海湄。繁阴婀娜巢鹓凤，盘根偃蹇藏蛟螭。明堂大厦应难致，匠石挥斤几回弃。礧砢已受风霜蚀，崚𡾓会有云霄气。山人家在扶溪边，邂逅神物心欣然。解骖推食岂足数，移置此物当楹前。旋开北堂上，坐我幽壑中。眼前突兀见青嶂，绕室惨淡来悲风。初疑天台雁荡淩紫烟，中有丹梯驾日相邅连。又疑巨灵远擘昆崙丘，下有黄河万派喷薄之飞流。阴阳为炭何年铸，至人往往能冥搜。迢迢紫沂海，郁郁三神山。崒嵂在何所，无乃虚无间。就中拳石足怡悦，胡为跋步凋朱颜。不如阿堵里，更著黄绮翁。弦琴坐白石，散发呼松风。平泉良岳知何在，惟有绿树摇青空。
梅花::王铚::古称秀色若堪餐，冷艳幽香画更难。草木尽枯风正恶，雪霜初霁月偏寒。须知净几明窗见，不似苍山迥野看。羌笛一声悲落尽，伤心何待百花残。
湖上观萤::黎廷瑞::依依起草际，煜煜点荷心。应是地生火，得非天雨金。神奇出臭腐，光怪发幽阴。莫说太阳近，明蟾已不禁。
徵招 绿阴::苏穆::蔷薇一点娇红剩，芳菲谩随尘土。见说洛阳花，早帘前飞去。婵娟无处所。问桃叶、而今谁赋。极目天涯，弄珠人老，韶光轻度。日暮倚阑干，莺声乱、匆匆问春归路。弱柳万千条，系春痕不住。幽怀传尺素。料此际、湘云难驻。自沉吟、翠黛双娥，倩晓风调护。
赠永嘉令汪进之::林光::折简重开翰墨香，知君襟度定非常。烛花未领春宵话，马足何堪部檄忙。眼底牛刀初试刃，斗间龙剑已腾光。新莺细柳迎归旆，也著吾诗入锦囊。
念奴娇·天工谬巧::佚名::天工谬巧，恁平地、推出崚嶒岩壁。虎跃龙骧飞凤翥，疑道补天馀石。洞壑穿云，来今往古，知是谁开辟。千年兰若，林峦隐映金碧。我兴邱壑尤长，朅来此境，惯蹑登山屐。适意人生随处好，何必岘南阳峄。谢傅东山，裴公绿野，俯仰俱陈迹。何如轻举，廓寥云外横笛。
送项平甫倅池阳::姜夔::项侯声名天宇窄，与君俱是荆湖客。向来相闻不相值，长安城中乃相识。论文要得文中天，邯郸学步终不然。知君笔墨与性合，妙处突过苏李前。我知切切秋虫语，自诡平生用心苦。神凝或与元气接，屡举似君君亦许。西湖一曲古墙阴，清坐论诗夜向深。见谓人间有公等，不知来者不如今。乾坤虽大知者少，君不见古人拙处今人巧。我徂山林口挂壁，如君合救狂澜倒。石渠春水绿泱泱，阁下无人白日长。万里江湖入归梦，子云不愿校书郎。九华山色梅根渡，半日风帆即秋浦。六条罕吏安用许，幸有千岩作诗侣。
酬田卿送西游::马戴::华堂开翠簟，惜别玉壶深。客去当烦暑，蝉鸣复此心。废城乔木在，古道浊河侵。莫虑西游远，西关绝陇阴。
谭公博文邀赴兴安盟采风二首 其二::张力夫::座上朋侪气宇轩，诗声朗朗韵新翻。神州幸裔骚人骨，一脉风高动草原。
送张仲立上计二首 其一::胡应麟::龙剑双飞入蓟城，一尊挥手暮笳鸣。分符帝问淮阳绩，授简人推邺下盟。万树未央春雪煖，千花长乐曙霞明。亡誇烂漫黄金锡，前殿如椽勒姓名。
夜来四鼓枕上闻雨声喜而不寐::虞俦::雨声天外倒银潢，枕上才闻喜欲狂。鼓吹不须教两部，稻粱行庆有千仓。青缸照影花无睡，红袂行云梦有香。最好空阶泻檐溜，却疑并舍压糟床。
中秋区几蘧亲家招同家昭有兄泛饮运河::梁元柱::潞河清泛好，秋色正平分。水气依晴幔，村烟缀远濆。鹊袍新湛露，骊驾宿屯云。万里同留滞，相看拚夕曛。
送李元善大参赴西广时予将乞病假三首 其二::苏葵::旧雨长安几局棋，星槎渺渺看先驰。公方子翌居温日，我爱尧夫在洛时。离合醉酲何处酒，行藏消息此囊诗。愚民也解知仁信，百十年来厚望谁。
送王长洲禹偁赴阙::潘阆::蒿兰不并香，泾渭安同流。小人有千险，君子生百忧。名重圣主徵，道光史策收。一鹗秋空飞，鸟雀徒啾啾。
五十自寿集唐五十首 其二::瞿士雅::五旬光景似须臾，世路红尘懒步趋。晚日未抛诗笔砚，芳时偷取醉工夫。樽中美酒长须满，身外功名任有无。最是不堪回首处，一番红槿恨朝晡。
和俞容自游仙诗二首::廖孔说::白鹤珠宫写洞章，玉炉无火自腾香。道人睡熟深庭月，眉里经声诵自长。
颂古一百首 其三十四::释智愚::担板汉，没拘束。饿死首阳山，誓不食周粟。
再赠子与十绝 其九::王世贞::寂寥扬子著书年，谁似桓谭与太玄。心赏共期千古在，莫教零落借人传。
俞江村出二景为题 其一::朱朴::一间两间茆屋，三树五树桃花。借问先生何处，钱塘江上人家。
奉酬颜使君真卿、王员外圆宿寺兼送员外使回::皎然::鲁公邀省客，贫寺人过少。锦帐惟野花，竹屏有窗筱。朝行石色净，夜听泉声小。释事情已高，依禅境无扰。超遥长路首，怅望空林杪。离思从此生，还将此心了。
寄赵眉翁二首::叶绍翁::两度驰书未报音，温陵尺纸定千金。多应驿使曾相访，短艇烟波无处寻。君王未肯赐西湖，鸥鹭丛中借地居。憔悴风姿今钓叟，痴心犹望故人书。
句 其五十四::释惠崇::落潮鸣下岸，飞雪暗中峰。
衣裳篇::皇甫汸::在笥有衣裳，我后受言藏。来琛陈大辂，献雉自遐荒。遂化文身陋，俱承黼领芳。怀柔知帝念，锡予见王章。学制微才忝，裁成圣泽长。象宜明敢作，被服愿无疆。
南归宿西禅寺::黄彦平::灵辄三年宦，何蕃间岁归。风尘为吏苦，天地禀生微。廪粟难糊口，园蔬亦乐饥。谁令浪奔走，南北敝征衣。
缑山月夜闻王子晋吹笙（与厉玄同题）::钟辂::月满缑山夜，风传子晋笙。初闻盈谷远，渐听入云清。杳异人间曲，遥分鹤上情。孤鸾惊欲舞，万籁寂无声。此夕留烟驾，何时返玉京。唯愁音响绝，晓色出都城。
偈颂十首::释德光::赵州南，石桥北，观音院里有弥勒。祖师遗下一只履，直至而今寻不得。
鹧鸪天 酒::刘秉忠::酒酌花开对月明。醒中醉了醉中醒。无花无酒仍无月，愁杀耽诗杜少陵。三品贵，一时名。众人争处不须争。流行坎止何忧喜，笑泣穿途阮步
梅花集句 其一七六::李龏::花落青轩树，山僧带雪期。荒阶罗叠藓，未远剩相思。
淳祐祭海神十六首 南海位酌献用《贵安》。::郊庙朝会歌辞::南溟浮天，旁通百蛮。风樯迅疾，琛舶来还。民商永赖，坐消寇奸。荐兹嘉觞，弭矣惊澜。
宫怨::倪龙辅::翠袖无香镜有尘，一枝花瘦不藏春。十年不识君王面，始信婵娟解误人。
初薰堂红梅 其二::卢襄::剡溪诗尹亦可人，作堂饷客名迎薰。虽无桃李继潘令，红梅一窼香入云。
一剪梅::贺双卿::寒热如潮势未平。病起无言，自扫前庭。琼花魂断碧天愁，推下凄凉，一个双卿。夜冷荒鸡懒不鸣。拟雪猜霜，怕雨贪晴。最闲时候妾偏忙，才喜双卿，又怒双卿。
高阳台::汪东::薄雾笼晴，层阴蔽月，何曾小误农时。列队云屯，争看四野幡旂。盈仓夺得丰收后，吴盘蔬、佐馔相宜。遍经营、屋角篱边，位置如棋。小园隙地三弓在，指青青菜甲，落落瓜畦。抱瓮辛勤，胜他雨露潜滋。从前只说躬耕好，有谁人、亲把锄犁。晚方知、四体须勤，老圃堪师。
怀人五绝 其三::王季思::三醉黄楼意未平，昆明北望草青青。谁能一剑海东去，提挈扶桑填洞庭。
永叔自南阳至余郊迓焉首访谢公奄然相与流涕::梅尧臣::郭门临汝水，镜色入高衢。鞍马过其上，尘襟荡已无。及郊逢故友，出涕各沾襦。神物丧头角，空存尾与躯。沟木失匠斲，谁施蓝与朱。并辔不能语，斯文其已夫。归来授予馆，自为炊雕胡。且勿厌兹会，日月易以徂。
虚谷志归后赋十首::方回::倚楼赵公子，可与共诗评。道故无终极，文须有主盟。轰雷春蛰动，贯月夜珠明。高作今吾愧，销光更屏声。
登茅山::张圭::久矣厌朝市，心栖岩壑幽。今朝复何朝，陟此苍峰秋。玉宇正寥廓，风籁寒飕飗。平生获壮观，万里供寸眸。烟岚缥缈中，青原间桑畴。琳宫一何丽，突出寒岩陬。茅君此仙去，遐想希前修。胡为尘玉踪，岁月徒悠悠。何当乘云虬，八表同周流。念念竟忘言，凝神入冥搜。彷佛鸾鹤音，还来故山游。
梦中吟四首 其二::罗元贞::鲸波淼淼路迢迢，别恨天涯夜共遥。万里思儿劳廿载，重洋省父喜崇朝。若非沧海回澜手，那有华灯对面宵。巨变公私难预测，无端感慨怒如涛！
即事::杜甫::暮春三月巫峡长，皛皛行云浮日光。雷声忽送千峰雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。
题大姚山图三首 其三::米友仁::三茅别有洞中天，我欲山居屏世缘。累行积功多蜕举，玉宸欣有地行仙。
寄曾子固::王安石::斗粟犹惭报礼轻，敢嗟吾道独难行。脱身负米将求志，戮力乘田岂为名。高论几为衰俗废，壮怀难值故人倾。荒城回首山川隔，更觉秋风白发生。
对月了残经赞::释了惠::麻线贯行针，太阳相对面。通身破绽多，如何补得遍。
陪戴祖禹汎湖分韵得天字::仇远::冉冉夕阳红隔雨，悠悠野水碧连天。山分秋色归红叶，风约蘋香入钓船。钟鼓园林已如此，衣冠文物故依然。当歌对酒肠堪断，倒著乌巾且醉眠。
舍弟出家作诗贻之::刘一止::在家情已疏，出家终不恶。不有清净缘，云何脱徽索。我昔志婚宦，谓足世味乐。颠倒十年间，如蚕竟自缚。业已无奈何，劝汝莫莫莫。一沤非全潮，起灭皆妄作。当知是身浮，流浪恐非托。伎俩百不好，摄念乃初学。如病求真医，安心是良药。
送陈四秀才还吴::高启::君是故乡人，同作他乡住。同来不同返，惆怅临分处。手把长干花，回望长洲树。恐起忆家心，愁题送君句。
送方元相宰钱塘::周紫芝::云路飞腾合到君，不应犹现宰官身。未分东观消长日，聊为西湖作主人。天近得声知亦易，民饥当念可须嗔。簿书丛里江山在，了事何妨得句频。
含风蝉::卢照邻::高情临爽月，急响送秋风。独有危冠意，还将衰鬓同。
崎岭重关::高魁::山似云屯水似雷，奔流至此欲东回。双双地轴鳌擎出，磊磊星桥鹊架来。积石恍经河曲绕，天门疑对楚江开。从教海若凭陵甚，却望重关祇自催。
祝英台近::周之琦::掩金觞，横玉箸，生怕别离又。听到骊驹，还是絮飞骤。惯消车毂牵魂，鞭丝摇梦，对残月、晓风杨柳。断肠后。凭问此度分襟，重泉尚知否。飘瞥灵衣，天半枉回首。早知槿艳无多，便应日日，向纸阁、芦帘厮守。
三月三日诏宴定昆池宫::张说::凤皇楼下对天泉，鹦鹉洲中匝管弦。旧识平阳佳丽地，今逢上巳盛明年。舟将水动千寻日，幕共林横两岸烟。不降玉人观禊饮，谁令醉舞拂宾筵。
忆江南 其八::张慎仪::渔家乐，风水好相逢。罗略断流分荇霁，蓑衣冒雪钓芦中。谋饮忆郫筒。
送郑尚书赴广州::张籍::圣朝选将持符节，内使宣时百辟听。海北蛮夷来舞蹈，岭南封管送图经。白鹇飞绕迎官舫，红槿开当宴客亭。此处莫言多瘴疠，天边看取老人星。
送陈侗同年知陕府::苏辙::上书乞江淮，得请临关河。所得非所愿，亲友或相诃。丈夫志四方，所遇常逶迤。况当国西屏，形胜古来多。昆渠涌北郭，华岳垂东阿。羌虏昔未平，驿骑如飞梭。间谍时出没，关梁苦谁何。尔来一清净，西望多麦禾。魏绛方和戎，先零正投戈，秦人释重负，道路闻行歌。便当卧斋閤，次第除网罗。时时一啸咏，未用勤催科。诸孤寄吴越，食口如雁鹅。时分橐中金，何必手自摩。
岁暮閒居十首 其五::黄淳耀::见说年丰百谷成，四方穷苦更无名。钱刀满地腾鱼米，银海何时洗甲兵。烽照剑门天下险，地争襄汉古今情。东南王气蟠龙虎，金翅防江莫漫轻。
苏君禹观察过访奉赠四首 其三::胡应麟::翛然一曲住岩阿，十亩横塘半芰荷。隙地祗容凡鸟占，垂天曾是大鹏过。伤心万事归玄草，把臂千秋在绿萝。东望扶桑豪兴发，欲飞椽笔斗银河。
似法椿长老还住净慈::陈著::寺后山，青巑屼，忽如憔悴忽又开容颜。寺前滩，声潺湲，忽然枯涩忽又起波澜。知为谁乎丑或妍，只在主者往与还。追思畴昔狎群攫，痛卷无余遗百难。山林赪矣囊橐外，栋宇委之荆棘閒。飞锡一来重悲慨，张弮勇欲兴颓废。积劳落成逾一纪，大书记实光千载。彼物何物众所唾，无事生事几乎骂。蚁将撼木不自分，犬或见雪从他吠。无辩之辩如我何，有怪不怪当自坏。胡为撞钟击鼓辞上方，若曰挑包顶笠皆吾乡。戏衫脱了因甚快，大权契合终难忘。风曾相送迎亦好，云与俱出归何妨。两不著相是去住，一拨便转无思量。人生忽忽梦幻身，世界茫茫戏剧场。我老不觉八十三，师今亦且半百强。石塔重来我愧不是苏玉局，茅屋可赋师却自爱杜草堂。
和何逢原寿母六诗 其五::何梦桂::一官羁缚阻称觞，千里归来足力强。潘令閒居元不恶，摘蔬沽酪钓池塘。
挽卢母黄太孺人::刘克庄::太孺贤声众论推，府君经学里人师。牛衣隐约能偕老，萤火凄凉自课儿。畴昔黄齏曾百甕，只今丹桂已双枝。乌虖卢母哀荣甚，何必人题墓上碑。
武陵庄杂咏二首::张时彻::秉愿物外游，结欣在何许？觅路辨青山，沿洄遵枉渚。丹丘忽戾止，烟霞密如堵。中有千年松，滴翠纷成雨。丛篁茁新玉，樛木罗珍羽。眺听不胜奇，日夕憺容与。¤
秋兴二首::文同::晨风吹茂林，夕露下芳畹。秋容变憔悴，复此白日短。萧萧岁华暮，冉冉节物换。浩叹倚前楹，使我心曲乱。
绝句四首次九成韵 其一::倪瓒::我别故人无十日，冲烟艇子又重来。门前积雨生幽草，墙上春云覆绿苔。
槃隐为沈子俊赋::乌斯道::昔者清遐翁，栖迟慕盘谷。翛然桐叶侧，悠哉石鱼麓。绮疏延白云，迥溪汎朱旭。冥观隘蓬瀛，幽期托松菊。日与文元公，微言吐清馥。高风邈难追，百载有遗躅。琴书信可娱，耕钓聊自足。故扁重揭之，馀芳愿私淑。出处固靡常，持身谅金玉。
次韵曾天猷赠知宗赵端礼展钵诗::张守::几人能信见前因，满意肥甘豢色身。曾是鼎钟华贵胄，肯同瓶钵苦空人。招呼善友明初地，降伏心魔净六尘。翻笑花间沾醉客，空看高冢卧麒麟。
万松寺叠旧作韵 其一::弘历::步步入幽奇，秋山讶改姿。徒观无尽藏，胡乃太佳为。入画筌忘矣，成诗壁勒之。千章翠云幄，择胜自张移。
念奴娇　和叶舟中秋见寄用东坡韵::金鉴才::青春年少，起鹏翼，赏尽五湖风物。此夕萦融，且更酌，醉赏清光映壁。澎湃心潮，黄海旧渡，吞吐千秋雪。悠悠逝水，浮沈多少英杰。匆匆最是年华，驰心万里，听鸡声催发。十载归来细雨中，故事烟花明灭。北国神游，南天梦忆，乱我枕边发。淩云直去，映辉无数星月。
嘲江翁还接篱::梅尧臣::何言恐偷檥，自是君妇懒。五日缝一巾，犹道苦未晚。
送义乌韦明府::独孤及::妙年能致身，陈力复安亲。不惮关山远，宁辞簿领勤。过江云满路，到县海为邻。每叹违心赏，吴门正早春。
归程阻风::杨士奇::凄风起西北，日夕满川坻。寒云结重阴，曜灵隐高晖。惊涛浩纵横，零雨何霏霏。行人念往路，怫郁多悲怀。延领望故乡，誓将赴东归。临津不能济，伫立以徘徊。安得凌风翰，奋绝起高飞。
百字令 题虎山玩月图::李佩金::香添芸饼，乍披图省识，吾家太白。石上霜华看潋滟，入夜游氛都灭。虚籁吟秋，明波泻影，千顷玻璃彻。谁吹横笛，馀音空外如发。追昔金虎贲荒，吴宫剑冷，只剩当时月。坐对层峦看转碧，一线烟痕新裂。锦瑟初停，娇歌又起，好景无虚设。欲行又住，留连几度难别。
卓庵 其一::李道纯::择尽虚无地，因缘在玉京。筑基须稳稳，立鼎要平平。直竖须弥柱，恒安太极楹。青天为盖覆，庵主乐无生。
久雨五首 其五::刘克庄::久断过从客，尤妨刈穫夫。羲和应烂醉，晨起失金乌。
观仙居山瀑布::谢景初::落泉下峭壁，斗绝千万丈。溅急雪片飞，望若匹练广。曲岭隔青林，三里已闻响。其旁有巨石，平润可俯仰。愚俗所不道，我辈偶来赏。须期秋色清，攀萝将尔上。
感事::晁说之::人心端可见，戎马几时休。往哲真能恨，来贤更用愁。只应当日泪，常共大江流。汉县寥寥甚，今为辅帝州。
雨後寒甚::陆游::陂泽连山脚，风烟接海滨。孤鸿悲远客，残菊伴陈人。酒尽瓶枵腹，炉寒客曲身。老翁殊耐事，一笑自回春。
偈颂一百零二首::释绍昙::灵鹫峰前，热血相喷。觉城东际，陷坑无底。失脚休论后与先，痴翁何似我风颠。
答庞参军::陶渊明::庞为卫军参军，从江陵使上都，过浔阳见赠。衡门之下，有琴有书。载弹载咏，爰得我娱。岂无他好，乐是幽居。朝为灌园，夕僵蓬庐。人之所宝，尚或未珍。不有同好，云胡以亲？我求良友，实靓怀人。欢心孔洽，栋宇惟邻。伊余怀人，欣德孜孜。我有旨酒，与汝乐之。乃陈好言，乃著新诗。一日不见，如何不思。嘉游未斁，誓将离分。送尔于路，衔觞无欣。依依旧楚，邈邈西云。之子之远，良话曷闻。昔我云别，仓庚载鸣。今也遇之，霰雪飘零。大藩有命，作使上京。岂忘宴安，王事靡宁。惨惨寒日，肃肃其风。翩彼方舟，容裔江中。勖哉征人，在始思终。敬兹良辰，以保尔躬。
奉酬穗轩先生兼贺春正::施蛰存::五羊词苑添新话，四海神交亦故人。玄箸一编犹在箧，几回展卷企南云。
千年调 北江晚望::陈永正::辍棹复悲歌，怅望青枫浦。欲使人愁何事，归已无路。昏昏云水，唯有閒鸥舞。独无言，隐思君，澹容与。神游天末，正见长鲸怒。胸底千年秽浊，一快须吐。排空浪骇，尘世渺何许。骤惊回，意茫茫，终谁诉。
声声慢 木芙蓉，同六禾作::杨玉衔::蜀垣围锦，孟帐渲罗，香薰气暖逾春。采涉江迟，芳搴木末湘魂。宿妆脂残粉，剩倚阑干，总是娇颦。衣裳想，拟唐宫吴苑，醺醉晨昏。何事颜客百变，学鹅黄装好，又换蛾螓。性本宜霜，拒霜错唤词人。专城众仙有约，主群芳、何地移根。寒讯急，冷枝头、结子梦痕。
夏夜::王恽::庭竹影扶疏，清风晚骚屑。夜凉人未眠，卧看窗间月。
渡沅水至寒冈遇雨宿山塘驿::孙鼎臣::渡舟沅水西，夷旷意稍适。乔林带清波，路引修绠直。中田稻孙长，秀色映阡陌。山石如丹砂，返照正东射。前峰忽不见，漠漠天一色。云从山外来，飞雨势甚逆。松篁引幽佩，商籁动林隙。晚投孤馆中，云散山已夕，东西田水鸣，细草悲促织。
袷飨太庙::佚名::明明圣宗，大定区宇。永怀奉先，时礼兹举。惟德是声，冀格我祖。万嗣其昌，翳神之祐
虞美人 梅花::许德蘋::朝来和梦寻春迹。枝上堆残雪。罗浮仙子却嫣然。花瘦侬怜侬瘦、被花怜。一钩残月朦胧照。应索何人笑。丁香已结个中词。凭遍阑干攀折、几回看。
又道装相赞::释慧开::灵山付嘱人，示现威棱身。在欲而无欲，居尘不染尘。等闲伸出擎天手，拨转如来正法轮。
元月十一粉墙，尽出书，见《李璟李煜词》为鼠所坏::卢青山::竭橱出陈简，埃尘一尺土。纵横万千卷，已读寥可数。购时誓如天，入室心已负；譬如薄幸汉，屡厌屡娶妇。我生百端顽，最惭是此女。碎纸忽惊飞，纷纭堕断雨。破胸怒砰然，谁欤意者鼠。跳踉盘都翻，嚼齧匮为腐。皆弃不汝责，骄狂乃越愈。细检所摧残，南唐之二主。感我泪涟渜，奔心廿载苦。始龀盲无知，识字略一篓。病父向火塘，消冬漫相语。持钳点节奏，细诵重光句：凤阁龙楼尽，潘鬓归臣虏。凄风号矮窗，相和翻灯舞。半解词中意，怅焉若有悟。始识蠹鱼味，欲快平生肚。遂夺口中食，供此嗜痂趣。蒐罗垂廿载，盈盈满壁堵。索探穷目睛，飙轮转时序。纤芥未能获，老父久已墓。四部汗牛马，偏齧此一部。莫亦欲读书，将效吾故步？不见先生辈，三十愚已鲁。更逐先生来，弊将若何许？商界钱有孔，官场碑易树；踉跄求官者，削脑尖为助；子头天生尖，岂不皆子路？子觅钱官去，毋坏吾佳绪。
衢村书屋三首为范宪副题 其一::黄佐::天衢何坦坦，乃在东瓯阳。和风荡原隰，戴胜鸣高桑。课耕有馀闲，击缶歌慨慷。世途方好径，而我循其常。车马带倾覆，贫贱起膏粱。不见陵陂麦，千载同感伤。
走笔和袁起岩元夕前一夜雪作::杨万里::天公极意辨元宵，顷刻挼云作雪飘。茂苑长洲花剪玉，苏台香径砌成瑶。千灯剩喜开红药，两鬓还惊插素标。客子孤舟寒折骨，无端诗伯苦相撩。
咏史·谢东山::张玉孃::风卷胡沙动地尘，蔷斋微步独断腰。危楼花落繁华尽，总付春风舞柳条。
南京十咏 其七 江东古渡::薛瑄::江东门外大江头，古渡微茫接远洲。月窟殊方通上国，云帆大舸满中流。垂杨芳草三春暮，红蓼黄芦两岸秋。顾我济川才思少，几回临想兴悠悠。
梁雅乐歌 皇雅 二::沈约::华盖拂紫微。勾陈绕太一。容裔被缇组。参差罗{罒/干}毕。星回昭以烂。天行徐且谧。
登徐孺子亭::李吕::昔贤久矣埋黄土，独有清风翳环堵。曾将一束奠生刍，今与游人闹歌舞。
别仲时 其二::周孚::当年丘壑心，皎皎秋夜月。那知蹭蹬间，秋风彫壮发。
左掖即事::郭昭度::迟日下金殿，香云蔼玉炉。苑花迷晚蝶，宫树集寒鸟。
再叠总督府园亭宴赏韵答翁佥宪::林光::白日中天自照临，出门何敢议晴阴。半生泉石耽成癖，一笑烟云契亦深。南海促归游子舫，苍梧望断碧山岑。钟期一去谁无耳，自是书生懒抱琴。
多病执热奉怀李尚书（之芳）::杜甫::衰年正苦病侵凌，首夏何须气郁蒸。大水淼茫炎海接，奇峰硉兀火云升。思沾道暍黄梅雨，敢望宫恩玉井冰。不是尚书期不顾，山阴野雪兴难乘。
怡椿轩椿　岗总宪侍刑部时追思尊翁大司寇有作和韵::韩邦奇::老干森森独占春，芳枝还比旧精神。阴浓西部云霄古，秀发南台雨露新。华国共推金作鼎，传家再见玉垂绅。高轩珍重怡神意，圣主年来眷命频。
送陈文鸣 其二::边贡::达人㣘高义，立志不苟同。长啸六合表，傲睨一世中。君看今日颜，不及昨日红。乘运各努力，扬休树德风。颓年傥相值，跨鹤蓬莱东。
和梁思伯宿宝陀寺::黎民表::怜君独泛灵洲水，永夜空门坐寂寥。云起半从山上石，月明还长涧边潮。芝传隐诀行堪食，桂遇幽人或可招。遥想焚香诵经处，更寻支遁问逍遥。
送侯成甫归蜀::魏了翁::雁声砧杵霜满洲，高桅大舶行情秋。长安白日误双鬓，故国青山明两眸。前宵大江半归壑，来岁候虫已坏宅。无踪天马常往还，不信人间有终屈。
句::钱惟演::东南地迥宵烽息，西北楼高晚望迷。
体不适戏作::卢青山::膛中何物狂马急，骤然心跳一百十。岂天下事激肝肠？似蒲柳质困烟力。胸间闷閟囚猴王，如八卦炉七七日。吁嗟二孔穷吸吐，欲使耳目通为鼻。古人久识身为患，故人早警自相惜。餐饭不减事不繁，抑愁来攻肆强敌？清居日饮无用心，长鼾著枕雷破壁；况兼独宿屏色刀，竟尔摧颓吾甚惑。春风满野吹蘖芽，江水泛泛欢鸂鶒。君山久想不能来，小舟欲试长空碧。十二年句补未成，吕仙怪我债已逼。饮酒作诗尚飞扬，但倩玉颜扶我肋。
华山寺三泉::张雨::寺以华山名，一一灵泉泻。会昌旧文字，毁壁存牖下。往劫莲花开，曷以信来者。
减字木兰花::米友仁::柳塘微雨。两两飞鸥来复去。倚遍重阑。人在碧云山外山。一春离怨。日照绮窗长几线。酒病情魔。两事春来无奈何。
得西涯先生手教::石宝::多少英豪望后尘，清风长播玉堂春。斗星麟凤光天下，韩柳苏黄合一人。附骥惭非千里翼，登龙敢负十年身。青云仰止情何限，会逐鸣环上紫宸。
子规（一作贾岛诗）::项斯::游魂自相叫，宁复记前身。飞过人家月，声连客路春。梦边催晓急，愁外送风频。自有沾花血，相和泪滴新。
七月廿四日喜雨口号::陶宗仪::铄石流金暑肆威，槔声响荅稻将疲。天濡霈泽三时久，水漫枯畴二寸奇。雨玉雨珠那可济，维糜维芑实堪期。黄童白叟争称道，太守虔诚为我祈。
偈颂六首::释深::龙生龙，凤生凤，老鼠养儿缘屋栋。达磨大师不会禅，历魏游梁乾打开。
天冠山题咏二十二首 其一 龙口岩::赵孟頫::峭石立四壁，寒泉飞两龙。人间苦炎热，仙境已秋风。
汉水::苏轼::舍棹忽逾月，沙尘困远行。襄阳逢汉水，偶似蜀江清。蜀江固浩荡，中有蛟与鲸。汉水亦云广，欲涉安敢轻。文王化南国，游女俨如卿。洲中浣纱子，环珮锵锵鸣。古风随世变，寒水空泠泠。过之不敢慢，伫立整冠缨。
游报恩寺::徐繗::荒畛通云岫，烟萝敞绀扉。画梁云气尽，网户雨丝飞。僧寂鸣钟罢，林荒宿鸟归。一灯仍自照，惆怅恋残晖。
衣裳篇::皇甫汸::在笥有衣裳，我后受言藏。来琛陈大辂，献雉自遐荒。遂化文身陋，俱承黼领芳。怀柔知帝念，锡予见王章。学制微才忝，裁成圣泽长。象宜明敢作，被服愿无疆。
边词 其六::沈鍊::边陲本是宰臣庄，漫道年年散俸粮。但使将军科罚少，尽留衣食养儿郎。
城南蒋庄四首::李长民::郊居人事绝，倦暑每晨兴。莲□池中佛，笋供林下僧。吟馀厌蝉噪，望远喜禾登。朝市忘怀久，何劳羡赐冰。
留别吴醒樵::谢元淮::频年踪迹囿尘埃，块磊难消浊酒杯。白首渐怜词客老，青山同哭故人来。云烟屡幻身犹梗，霜雪重经念已灰。遥指楚江天外远，风波如此片帆开。
九日示寿隆 其一::韦骧::九日闽中气尚暄，扶持病体坐家筵。喜看数朵黄金菊，强引三分白玉船。浮世谩论轩冕贵，佳辰难遇子孙圆。明年汝对陶公菊，应念欣欣戏綵前。
凉州令 雁::高旭::秋水芦花净。一片平沙如镜。当时不早北还家，来不能归，栖亦惊难定。怜他转眼南风劲。羽短声凄紧。稻粱无几，休再呼群，恰拟金丸赠。
登北山::熊石儿::何苦入尘网，山高可啸天。采芝时一得，弄日莫能先。径僻无凡客，云深有大仙。武陵人不远，坐待此峰巅。
长门怨::王中::昭阳歌吹入，独自泪双垂。玉貌无如妾，君恩复在谁？凉风摇绣户，明月堕金闺。愁绝无人见，流萤点翠幔
赠端孝思文学::孙蕡::庆门昆季总能文，京国长随老使君。休沐东山人似玉，退朝南陌骑如云。金龟换酒犹能忆，玉树临风夐不群。莫向炎门悲往事，词华已足继清芬。
和周繇::温庭筠::齐马驰千驷，卢姬逞十三。玳筵方喜睐，金勒自走参走覃。堕珥情初洽，鸣鞭战未酣。神交花冉冉，眉语柳毵毵。却略青鸾镜，翘翻翠凤篸。专城有佳对，宁肯顾春蚕。
水调歌头•次韵答家兄仲谋::彭孙遹::去年分手处，萧寺古钟楼。缥缈霜天孤雁，惊破一行秋。二十四桥烟月，一百五朝风雨，憔悴少年游。故乡渺无际，目断不胜愁。吴天角，楚江尾，越山头。不如从此归去，挥手弄鱼钩。纵有长安同学，谁问行吟泽畔，五月有披裘。湖山春未老，去去莫淹留。
偈倾一百三十三首::释法薰::举古举今，和泥合水。说心说性，画虎成狸。
游嵩山诗十二首，并序 其二::邓云霄::历险探奇无尽日，才登华岳又嵩邱。八方风气推中土，一统河山据上游。仙跸昔传青鸟下，封坛今有白云留。谁能尽解人间缚？直驾銮骖到十洲。
送赵明嗣袭职之金陵::顾清::锦衣将军燕蓟郎，面围红玉颜清扬。全家旧住双阙旁，一门诸父皆周行。阿翁昔日事先皇，金戈日侍殿东厢，一日不见回清光。将军后出亦堂堂，韬钤间续诗书香。十三学书临硬黄，十五百步穿垂杨。二十辞家宦南国，已觉万里前无当。圣人南面驭八荒，风尘不动塞草长。将军功业何所见，可惜龙剑明秋霜。龙剑明霜龙不如，莲花凿镂金蟠挐，但令不试慎勿疏。君不见金张之子世宿卫江东，虽好岂是将军居。
十二咏 其六 荔枝亭::李纲::平生最赏荔枝名，手植芳根傍草亭。嘉木亦知人意重，著花不待一周星。
大学送余适正往洛中就馆::廖刚::少小各西东，天涯会两蓬。相看身未了，欲别意无穷。岁晚嵩山雪，天寒洛浦风。寂寥倚孤剑，应忆笑言同。
初见梅有作::曹勋::至后微和入烧痕，烟稍寄我岭头新。尚无红糁离离意，已觉清姿苒苒春。未暇似为乌有赋，绝胜遂咏坠楼人。夜寒翠袖临明月，且影横斜上醉巾。
二月十七夜与诸弟小酌尝榧实误食乌喙乌喙堇::周必大::伏神老芋不伤生，江蠏蟛蜞祸亦轻。我独好奇尝酒堇，误思榧实杀三彭。
和顾幼耕秋怀::岐元::无感何惊秋，入定不知暑。大仆慕羲农，矫隘薄巢许。利敛漫逐蝇，顽石天可补。溱涉挑狂童，洛游动交甫。重不自引嫌，辱与人何兴。老经失离奇，屈骚太娇妩。天地任斡旋，物我何取予。生生无尽期，造化不吾阻。
寒食御筵口号二首 其一::司马光::雨意沉沉泼火馀，夔龙盛集退朝初。酒殽络绎来丹禁，冠剑参差下玉除。紫凤归飞云烂漫，黄鹂新啭柳扶疏。麦禾满野边烽息，佳节何妨赋乐胥。
题姑苏云鹤访友图::伯昏子::江声峰色访清魂，悠转皋鸣何处村。却望来时问津处，栖云淡扫了无痕。
谷雨江右诗社周年萍乡小石源雅集 其一 雅集在即先寄吾社诸君子::陈忠平::又是江南三月初，青钱摇落买舟车。一年风雨春相似，别样溪山梦不如。暂脱俗骸同野鹤，便将诗笔作烟锄。文章大块先铺就，归撷清芬到我庐。
人日立春呈元成进道二兄二首 其一::李光::人日春风动琯灰，新年佳节并相催。金花巧向钗头见，和气潜随斗柄回。青入池塘频梦草，暖生官阁易寻梅。相从便好携炉铫，乳面新来胜撇醅。
蝶恋花 藏墨山房丁香花盛开，为填此阕::翁瑞恩::老干槎枒枝叶茂。待得花开，花比人还瘦。欲折一枝香在手。最怜碎朵盈罗袖。细雨春风吹不透。帘内书声，帘底灯如豆。笑对花神酬斗酒。明年可似今年否。
悼长孺（四首）::丘刘::江流曲似九回肠，愁思非春亦自伤。明月不知人世变，夜来依旧下西厢。
题仕女图一首::黄省曾::玉照非缘月，兰流不待风。延伫春阶畔，芳心知尔同。
次韵李太白::方回::太白配苏黄，如松柏与竹。不受春风恩，劲气尚可掬。诗名乃其余，受命天地独。间生五百年，相望若信宿。予老栖圣门，措辞愧言卜。一览紫极题，三作白圭复。群仙悯世顽，互生反乎覆。曷日从之游，神交道心熟。
寿太师 其四::吴顺之::西风原上拨黄云，归作人间瓮里春。拍手一樽歌既醉，闾阎俱是太平民。
游钱塘紫阳宫::李时行::桂宇开三岛，兰宫列九仙。云霞尘外境，日月洞中天。寒溜披澄练，晴峰拥碧莲。涧虹朝散绮，松吹夜鸣弦。药圃芝凝露，丹田玉吐烟。函关牛度日，华表鹤归年。未授黄庭诀，先参紫气篇。杯将金液泛，鼎以宝香燃。身陟凡区表，心游太古先。静探玄妙理，兹意境谁传。
商山图为林国相题::卢龙云::商山旧接终南胜，深谷层峦倍幽静。高士何年共结庐，云满衣裳蒿满径。閒来便唱紫芝歌，驷马高车较若何。棋局每凭幽涧石，诗篇长咏狎烟萝。自嗟生世唐虞远，祗应木石同萧散。反覆时情任变更，过目浮云了不管。汉庭当日重元良，忽从秘画张子房。羽翼终归岩下叟，千年涧壑尚辉光。后人颇笑卢藏用，佳趣此山曾与共。唐家无事翊皇储，何须别却烟霞洞。
与季申信道自光化复入邓书事 其四::陈与义::城西望城南，十日九相隔。何如三枝杖，共踏江上石。门前流水过，春意满渠碧。遥知千顷江，如今好颜色。
清平乐·千花百草::晏几道::千花百草，送得春归了。拾蕊人稀红渐少，叶底杏青梅小。小琼闲抱琵琶，雪香微透轻纱。正好一枝娇艳，当筵独占韶华。
赠别黄平倩编修 其五::区大相::愁绝非为离，相对何萧瑟。谬登著作场，忝随文墨职。言宴及良辰，雠校无虚日。匪玉枉受攻，虽蓬乃自直。走兽尚索群，归鸿必求匹。临风结长想，愿托西飞翼。
咏怀次倪安道十首韵 其四::赵撝谦::元化浩无端，人生八纮间。灵台妙不测，神圣何假言。太极谅斯存，一贯诚非难。兴言理绝弦，独抱瑶琴弹。
雨后::裘万顷::秋事雨已毕，秋容晴为妍。新香浮（左禾右罢）稏，余润溢潺湲。机杼蛩声里，犁锄鹭影边。吾生一何幸，田里又丰年。
寄秦峡州三首峡州 其三::周紫芝::断云飞在旧阳台，无复襄王梦里来。十二峰前何处是，郡楼凝望想徘徊。
赠河间丁襄教谕::程敏政::頖水芹香袭佩裾，皋比中坐八秋馀。令丞释菜询笾豆，子弟传经候起居。春捷尚期廷试榜，年劳先入考功书。广文异日推瀛海，只在丁宽众不如。
山居::赵滂::高枝密叶一时空，倚杖沉吟落木中。乱后山居无纪历，偶来林下见西风。
咸淳夏五求王先生墨戏梅竹二首·竹::金履祥::图书阅罢独高斋，撰杖油然午荫回。楮颖从容侍函丈，不妨閒引此君来。
送薛判官之越::皇甫冉::时难自多务，职小亦求贤。道路无辞远，云山并在前。樟亭待潮处，已是越人烟。
草木::萧雄::千尺乔松万里山，连云攒簇乱峰间。应同笛里边亭柳，齐唱春风度玉关。
寄赠衡州杨使君::韩翃::湘竹斑斑湘水春，衡阳太守虎符新。朝来笑向归鸿道，早晚南飞见主人。
和友人寄长林孟明府::杜荀鹤::为政为人渐见心，长才聊屈宰长林。莫嫌月入无多俸，须喜秋来不废吟。寒雨旋疏丛菊艳，晚风时动小松阴。讼庭闲寂公书少，留客看山索酒斟。
对雪和王仲至::晁补之::鸾凤交横逐雨华，玉城银涧共萦斜。且看雾散千峰瘴，未觉雷惊万谷芽。碧落高情元物外，金闺清梦自天涯。宁知夜半寒歌客，烟断邻墙四五家。
独秀山::李质::自有乾坤有此山，青天削出玉孱颜。风云朝夕相摩荡，日月东西互转还。秀拔重门当北斗，尊居五岭镇南蛮。欲凭高处穷双目，绝顶崚嶒不可攀。
浣溪纱 其八::苏渊雷::四纪灵箫遇定公。词传影事证禅红。消魂说偈寸怀同。心屋有人藤吐绿，情天无迹鸟凌空。当时真悔太匆匆。
百日假满::白居易::心中久有归田计，身上都无济世才。长告初从百日满，故乡元约一年回。马辞辕下头高举，鹤出笼中翅大开。但拂衣行莫回顾，的无官职趁人来。
十台怀古 其八 铜雀台::吴师道::半空高栋翔金雀，玉扆穗帷尘漠漠。西陵老树暝色寒，建安残妓春情薄。曲终红袖辞樽前，檐倾断甓飞人间。分香老泪恨不灭，秋风吹入苔花斑。汉家一片当时土，肯为奸雄载歌舞。销尽曹瞒万古魂，落日漳河咽寒雨。
送别萧二::陈翊::橘花香覆白蘋洲，江引轻帆入远游。千里云天风雨夕，忆君不敢再登楼。
进春朝贺::文徵明::玉殿千官拜冕旒，紫衣京兆在前头。四时盛德初临木，先日严寒已送牛。气转苍龙当法驾，风回明庶动宸斿。圣王和令思行庆，次第颁恩下九州。
敬赋白鹰::管讷::臣闻名鹰不易得，众中奇者色纯白。金眸星转雪为翎，玉爪风生觜如戟。天然远自海东来，论价可轻双白璧。鹰师调养水食匀，臂擎不敢离朝夕。十月平原百草枯，野马山牛俱辟易。出笼一脱红锦鞲，随人指顾无虚掷。嗟哉此鹰殊可惜，奋击真如万人敌。吾王育之岂为事游田，要激猛士于疆埸。
歌舞::萧雄::一片氍毹选舞场，娉婷儿女上双双。铜琶独怪关西汉，能和娇娃白玉腔。
分宜道中::邵宝::钟山洪口望铃冈，十里萦纡水石长。鸥鸟自忘争席老，桃花曾误问津郎。督师节远凭催鹢，视学碑荒愧憩裳。此去胜游须记取，春风三月过潇湘。
宋二首::徐夤::天爵休将儋石论，一身恭俭万邦尊。赌将金带惊寰海，留得耕衣诫子孙。缔构不应饶汉祖，奸雄何足数王敦。草中求活非吾事，岂啻横身向庙门。百万人甘一掷输，玄穹惟与道相符。岂知紫殿新天子，只是丹徒旧啬夫。五色龙章身早见，六终鸿业数难逾。三年未得分明梦，却为兰陵起霸图。
擬白乐天诗::晃逈::自学养恬休用智，从他名迹日衰微。我身不欲全高贵，高贵多乘祸败机。
题禅院::杜牧::觥船一棹百分空，十岁青春不负公。今日鬓丝禅榻畔，茶烟轻飏落花风。
黄德让病后苦吟因赋诗以释之::徐贲::不废诗篇病后身，思花怀月亦劳神。凭君暂歇行吟兴，药具方书正可亲。
兰轩初成公退独坐因念若得一怪石立于梅竹间::宋祁::竹石梅兰号四清，艺兰栽竹种梅成。一峰久矣思湖玉，三物居然阙友生。赖得髯参令我喜，飞来灵鹫遣人惊。小轩从此完无恨，急扫新诗为发明。
日本慈源禅人归国请偈::释绍昙::牧间今睥六十八，湖上掩关期养拙。万缘不挂一丝头，对客懒饶三寸舌。问吾道，秧田泼绿农夸好。问吾禅，烟林噪晚声未闻。无端外国人瞒我，插片木头讨甚麽。吃盏粗茶送出门，海山啼断催归鸟。
游张公洞二首 其二::郑善夫::乘槎阳羡湖，延览铜官山。山气何氤氲，飞崖郁而盘。西南有乳窟，窈窕青云关。倏忽启灵秘，传闻赤符间。七日混沌死，鬼凿永不刊。神窍通十洲，清浅呈琅玕。玄阴伏其下，六月冰雪寒。仙鼠与石燕，倒挂风雷坛。仙人度羽去，尚留九成丹。爰有好事者，里粮澹忘还。冥搜了无得，怅然回波澜。余亦采芝徒，九载勤登攀。九载在旦夕，皓发凌朱颜。尚子既毕娶，坡翁复营田。至人贵遗形，细故恶足牵。
柬直方居士 其一::胡奎::髯翁经夏稀相见，绝爱清容似我兄。好采紫芝娱晚景，更栽红杏待春耕。长安女子应知姓，庐阜仙人早得名。从此草堂三日雨，相过莫厌绿苔生。
水调歌::苏轼::我歌月徘徊，我舞影凌乱。
大司成颜几圣率同舍招游裴园泛舟绕孤山赏荷花晚泊玉壶得十绝句 其二::杨万里::小步深登野寺幽，古松将影入茶瓯。铃声忽起九天半，有塔危峰最上头。
颂古九十八首::释印肃::无量光圆不动尊，亘今亘古语奚论。普云弥布香芬馥，周行无住海幢门。
岳阳楼杂咏十二绝::胡寅::有时风浪战城西，何啻渔阳万鼓鼙。狎水蚩蚩忘垫溺，谁人能续偃虹堤。
题院画（二首）::吴宽::翩翩白马紫丝缰，驰过弯堤十里长。千树桃花万株柳，前头宫殿是昭阳。
蝗去::释居简::人言蝗有知，我谓蝗无知。使其果有知，不出昌明时。傍睨听我言，饮笑辄见嗤。问之何因尔，却立双颦眉。甚矣戆且愚，抑非狂则痴。谅不阅图史，又弗闻书诗。不知朝廷尊，但习山林卑。耕稼徒勤劳，理乱慵考稽。嗟子昧理道，使我繁言辞。伊昔贞观中，民生皆熙熙。呻吟化讴歌，文教渐戎夷。行旅弗赍粮，道路无拾遗。外则方与虎，内则傅与伊。腹心颇胜任，股肱良倚毗。四海同车书，九重垂裳衣。虞夏相较量，毫发无参差。善乎魏郑公，惜哉封德彝。当此全盛际，蝗起夫何为。初传满郡国，遄复侵京畿。民瘼副所求，丙夜长怀思。未旦坐以待，罪己勇不疑。奋然事吞噬，厥类举族移。上帝斯下临，捷于声响随。良苗曾勿伤，凶岁稔不饥。太仓皆充盈，老瓦相淋漓。开元天宝间，燮理颇失宜。虫横加暴残，田稚难支持。号令速且严，捕逐期毋遗。氓力日困毙，彼类尤蕃滋。不能格天心，徒欲徇己私。设或遇水旱，人力恶乎施。世变日益下，汤德常巍巍。盍广成汤心，以为百世师。上自天子圣，下逮兆庶微。德合倘可行，力胜勿自欺。可以弭灾异，可以延贞祺。我固肃听莹，拳拳其敢辞。再拜嘉昌言，大明烛冥迷。仲夏月既望，我适田中归。趯趯五六辈，出入荒芃茨。见之辄怵惕，滂然挥涕洟。小复相与言，胡为乎来兹。倘尔因我来，伴我食蕨薇。毋使我稼伤，勿令秋庾亏。俾其丰粢盛，馀则糁藿葵。谨勿鸠尔类，谨勿增我悲。尔众易暴寡，我瘠难再肥。一善倘可穰，众戾幸见归。天乎弗遐弃，虽死甘如饴。蝗方蔽天来，容与天云垂。悠哉翔而集，果适他山飞。曩闻斯行诸，今者亲见之。便当如负暄，排云叫天扉。庶几持一得，或可赞万几。宣示刍荛言，下付百职司。上宰天下平，连帅阃外威。郡国其颁行，风俗端可移。勿谓此道迂，试以诚至推。推此及四海，贞观何远而。当法太宗是，毋遂姚崇非。
雁荡宝冠寺::赵师秀::行向石栏立，清寒不可云。流来桥下水，半是洞中云。欲住逢年尽，因吟过夜分。荡阴当绝顶，一雁未曾闻。
中秋日赴史漕赏月二首 其一::郭印::秋色平分日，开筵命月轮。云容休妒客，天意解随人。平地铺寒水，遥空绝点尘。素娥来入座，端不负良辰。
暮寒::杨万里::过雁双仍急，寒鸦只已多。绝怜晴色好，无奈暮寒何。眼病书休读，心劳句尚哦。老生穷事业，此外岂无他。
次韵金壁夫见寄::徐瑞::万缘勘破等飞烟，习气消除得圣颠。扑满无情又佚老，鸱夷有味可留年。美人渺渺空勤梦，吾道悠悠莫问天。上界从来足官府，山林自好更求仙。
礼别峰塔::释居简::济北参天树，何时此活埋。人天知敬畏，佛祖惮挤排。父祖万人杰，儿孙一样乖。𣰦毵穿布衲，谁复裹芒鞋。
飞雪满群山 赠庄澹庵宫坊入秦::梁清标::廿载通家，五云仙客，烟霞未改朱颜。中林久卧，春明重入，共传前度人远。拥图书满载，浑不让、襄阳画船。西行投袂，衣装短后，仗策入秦关。喜此日、咸京烽火息，嶷然天府，百二清山。风高鄠杜，霜清韦曲，孤吟驴背桥湾。助军储塞下，归来正、花明柳妍。长扬羽猎，抽毫赋作杨马看。
时禅人出丐求颂::释正觉::老能碓下米无舂，一出相烦作变通。阵阵香风看稻熟，番番时雨见年丰。手携拍板传大士，杖挂剪刀梁志公。妙应群机真绝待，秋清河淡月行空。
谢人致蟹 其四::方岳::除却金齑霜后枨，更无一物可诗情。诚斋配以彭生脔，岂不冤哉五鼎烹。
病中作二首 其二::陆游::牧羊知治民，解牛得养生。一理傥造微，何事不可明。我老抱病久，颇窥古人情。唐尧授四时，帝道所以成。周家七百年，王业本农耕。造端无甚奇，至今称太平。人生正如此，默默要无营。心君但高拱，万物安能撄。
再呈思永::赵蕃::宝气疑犹在，诸公盛得名。新知虽可乐，旧恨卒难平。我句野无格，君诗工莫评。青钱宜妙选，墨绶盍迟行。
神仙篇::卢思道::浮生厌危促，名岳共招携。云轩游紫府，风驷上丹梯。时见辽东鹤，屡听淮南鸡。玉英持作宝，琼实采成蹊。飞策扬轻电，悬旌耀彩霓。瑞银光似烛，灵石髓如泥。寥廓鸾山右，超越凤洲西。一丸应五色，持此救人迷。
题松鹤轩 其二::周瑛::松外见白鹤，鹤外见青松。小轩终日坐，清气落重重。
听雨::陆游::老态龙锺疾未平，更堪俗事败幽情。纱幮笛簟差堪乐，且听萧萧暮雨声。
青州即事::谢肃::东秦兵后半荒村，尚觉遗黎可自存。黍子酒醇终日醉，木绵衣厚一冬温。炊烟入炕家家榻，刺棘苫墙处处门。便拟卜邻依朴俗，共栽桑枣满平原。
成之夜谈省庭新事::李俊民::伟哉青云器，底蕴莫能见。开口论利害，坐客服雄辩。汪汪江海量，气不许黄宪。从来布衣愿，一掷轻百万。投瓜必报琼，岂望在焚券。虽承雨露恩，慷慨辄自献。与其便于已，孰若于国便。盖尝推此心，天下欲兼善。儒家惟有孟，日夜讲不倦。傥以利为利，请看货殖传。
施淮马与鉴上人::杨弘道::嗟嗟牝马老而羸，况复双瞳障脑脂。相下得之来汶上，暑天忽尔到寒时。贫家刍秣应难继，末路庖厨不忍为。若踏金田宜努力，庶成善果脱毛皮。
高梁桥进舟达昆明湖川路揽景即目成什 其三::弘历::胪唱典成回御园，川途取便弄潺湲。抡魁漫道三年例，舟楫从来个里存。
洞仙歌 七夕后二日携玉可泛舟葑门荷荡观白莲，遇雨，用东坡韵连句纪游二首 其一::易顺鼎::功名马汗，与文章牛汗。赢得新霜鬓边满。问何如、一舸鸥国招凉，花世界、不管人间理乱。碧云香似海，沈醉吴王，鸳梦何知有秦汉。销夏古湾头，花落花开，千秋事、水流难转。喜坐对如花素心人，把绿意红情，霎时都换。
水调歌头（寿曹太守）::陈惟哲::近畿贤太守，陆地隐神仙。功高玉记，名通紫府自长年。拂拭壶中光景，游戏人间风月，富贵本青毡。十载五分牧，惠泽浸江天。把文章，做勋业，德才全。龟峰堂上，满城和气入歌筵。春在百花庭院，坐拥十眉珠翠，寿酒吸长川。来岁称觞处，稳向凤池边。
舟行即事二首 其一::张耒::古岸生微霭，空林挂夕阳。霞辉明野色，天影战波光。集鸟村墟暗，鸣虫禾黍荒。秋高孤月静，天末巧云长。沙晚横归艇，川晴列去樯。登临自多感，何必寄他乡。
寒食病起寄郑文蔚陈尧勋姚巽卿::佘翔::落落天涯客，春风病未瘳。此生扶药饵，故国梦松楸。对雨逢寒食，经年拥敝裘。王孙芳草路，何处不堪愁。
偈颂八十五首::释妙伦::红日升兮，慧目明而不晦。白云吐兮，慈容露而不遮。林木交加兮胸题卐字，峰峦重叠兮足蹑千花。好个天然古释迦。若谓今朝始诞梵王家，苦哉佛陀耶，苦哉佛陀耶。
愁倚阑令::晏几道::凭江阁，看烟鸿。恨春浓。还有当年闻笛泪，洒东风。时候草绿花红。斜阳外、远水溶溶。浑似阿莲双枕畔，画屏中。
送萧万户镇阆州::赵孟頫::锦屏山下蜀江清，阆州城南春意生。投壶今见诗书帅，树羽遥怜鼓角营。远戍固须烦将略，杂耕因足见民情。梅花到日应如雪，折取繁枝一寄声。
题画用励某生::戴梓::丹桂香分月殿辉，锦城又折杏花归。少年得意无过此，且向芸窗急下帏。
恭和夫子大人榆林留别士民之作敬步原韵 其一::周之濂::宦途初不计亨屯，佐府秦山又几春。自许爱民兼报国，何分乐利与贤亲。一从持斧绣衣去，忽听风声鹤唳真。总是仁人能活命，百千反首复冠巾。
嘲游使君::卢肇::白帝城头二月时，忍教清醒看花枝。莫言世上无袁许，客子由来是相师。
次韵山庄杂咏十首 其一 东啸::周密::长年如蠹鱼，书底兀兀坐。人皆笑其迂，吾计未为左。■然一舒啸，万籁相应和。庐岂真吾庐，我亦自忘我。渊明千载人，身世一鸟过。
观鱼::王令::江渚日夜归，江痕下汀矶。渔者不自劳，推舟就寒漪。得鱼乐几多，忽忘身在泥。未闻任氏风，岂信丝缗非。
守斋和张倅古岩诗予用韵赋三绝呈守斋 其三::陈鉴之::澹泊贤侯似衲僧，功深心地枣梨生。画堂歌舞聊娱客，客退依然禅榻清。
送郭训导::史鉴::仲秋百卉腓，旅雁思南翮。凉风吹客衣，嗟君事行役。三调不徙官，依然在儒籍。皇朝重文教，此任故精择。诸生得造就，疑义资剖析。入室与升堂，煌煌尽圭璧。冷热固人情，于君自无斁。浩歌菁莪篇，芳尘满瑶席。
花下偶成::胤禛::对酒吟诗花劝饮，花前得句自推敲。九重三殿谁为友，皓月清风作契交。
长至日::林景熙::观物间中得化机，相随野鹤立多时。遗编蠹老芸空辟，旧念灰寒管不吹。夜气清明非药鼎，春风消息在梅枝。三杯美酒微微醉，细和尧夫击壤诗。
送周玉虹至江口口号::叶春及::欲别未别梅溪东，千山万山相映红。狎人鸥鸟漫多思，背日旌旗来晚风。世路杯酒共为客，海国音书愁远鸿。南天聚散只云水，莫惜醉系蒹葭中。
吕梁硔::胡翰::河水趋山东，四旷无险塞。吕梁扼其冲，凛若万强敌。水势与石斗，终古怒未息。舟行龈腭间，众挽不余力。进始逾跬步，退忽落千尺。长年起相语，兹土神所职。登祠奉嘉荐，拜跪陈下臆。船头勇牵缆，樯表高挂席。好风东南来，送我天北极。叱驭诚足钦，垂堂讵遑恤。昔闻庄叟言，有山在离石。悬水三十仞，鱼鳖皆辟易。孰隳天地性，遂拯生民溺。鸿飞九州野，吾愿观禹迹。
和寄王五四将仕::赵希逢::书诈谁知诬子孟，奏陈直欲动山涛。下机终不疑曾子，二主其明真察毫。
题束季博山园二十首·梅岩::牟巘五::幽人读书处，皎皎霜月烂。香影不可掇，高花在岩畔。
清明杂感 其四::李振钧::半规遥指日西衔，扶醉何须笑老馋。惟有心常飞海峤，更无人为检春衫。长堤拾翠笼金勒，远水拖蓝挂锦帆。归去复谁相絮问，茜窗空听燕呢喃。
题石遗室小池::龚乾义::鸣禽习林乐，游鱼爱水深。宴坐观化者，眇眇动此性。方庭不可树，一勺聊寓兴。欲从古井澜，视彼潜鳞定。畚锸戒经营，廉隅好端正。卦数占纵横，古度准分寸。行取玉方水，止兼仁山静。永谢跛鳖人，亮无青蛙圣。见小论增减，源长足浥润。一滴海可味，尺浑德愈莹。是知物无小，意得境斯胜。主人障川手，袖中藏溟滓。如何老归来，坳堂理清汾。出绪自作赋，粲发交辉映。伟词余千言，修绠贯九仞。山桂缅刘安，园菜吟庾信。未读先已快，悬知走不胫。邻鱼何足求，馈生闻尚靳。有琴可无弦，有台何必镜。但得之濠上，尽看星涵冰。
次韵王待制刘侍郎倡和::喻良能::衮衣犹未趣东归，吴会先传蜀道诗。急峡高江追子美，清风明月笑严维。花围白帝行春日，香蔼黄堂坐啸时。顾我迂疏堪底用，强颜薪粟效支离。
观史而倦辄成短句意或有在不复次第览者幸贷其拙云 其三::倪岳::失宠心怜梦亦惊，长门词赋若为情。东风别院笙歌醉，遥听春游翠辇行。
行香子·一点圆光::王处一::一点圆光，妙洞真香。恣逍遥、三界行香。冲和道体，浩瀚天香。得大良因，长生果，性灵香。清净仙香。无价名香。遇清朝、远近钦香。太平逸乐，花卉偏香。愿大功成，朝元去，满空香。
四月十八日夜示中照 其二::郑孝胥::儿曹催我老何辞，世事磨人命可疑。各有家山归不得，祇应同穴是归期。
长相思 其一::宁调元::魂成痴。梦成痴。寻到金微路不知。闲庭月上时。忧无涯。意无涯。写寄新词复旧词。秋鸿归去迟。
人日偶题 其一::王世贞::人日江南好，风光梅柳新。谁将故园日，乞取去年人。
减字木兰花 咏絮题王寺庙壁::吴重憙::溟濛似雨。春色马头忙若许。莫笑盈盈。我比杨花落更轻。韶光如驶。东风已似东流水。任汝飘零。会有时儿解化萍。
长相思 盼二妹不至::汤国梨::盼花开。见花开。待到花时人不来。何劳着意裁。风满阶。月满阶。立尽苍苔思满怀。春心黯黯灰。
西园堂榭落成种植毕工偶成口号十首呈参政张::周麟之::遁叟高眠石磴云，鸱夷长泛五湖春。争如昼锦延华萼，同作商山四老人。
送夏钟归闽中::吴麟::重来京国几经春，仍是翛然云水滨。卞氏璞完无用泣，嵇生龙老更难驯。潮声到耳惊乡梦，海味登盘忆故人。衰旧共怜今日会，将离对酒泪沾巾。
百字令 题钝剑花前说剑图::高燮::苍茫狂忆，记年时壮志，几番宏论。杀贼降魔真易事，材略纵横动听。奇致飞霜，芳容妒月，怀抱交相并。风尘倦矣，寒光犹自难近。那信万里归来，悲歌抑塞，豪气垂垂尽。绝好龙泉谁拂拭，匣里鸣声如恨。凭我温柔，销他慧侠，两两心同肯。名花饶舌，一朝快剑锋钝。
三月晦日剪牡丹::潘牥::三月三十日，千花余牡丹。莫辞连夜剪，犹得及春看。银烛浅深间，金瓶高下安。洛中全盛日，见说大如盘。
读西京杂记十三首次渊明读山海经韵 其四::李彭::飞燕倾人国，专夜居昭阳。当时姊弟贵，坐阅岁月长。琉璃作窗扉，金翠粲以光。无复闻勤俭，敦朴追文皇。
任老::白居易::不愁陌上春光尽，亦任庭前日影斜。面黑眼昏头雪白，老应无可更增加。
凤凰台上忆吹箫 赠徐玉真校书::李华（澹卿）::翠袖轻翻，单衫软衬，依依小立人前。爱绣鞋纤窄，半露裙边。为问来因底事，羞无语、一笑嫣然。防侬妒，自除粉黛，不整花钿。芳年。自嗟命薄，纵历遍欢场，飘泊谁怜。只练成仙骨，才了尘缘。看取西风黄叶，凋零易、几个能全。何似那、知时暮鸦，绕树回旋。
别陈尉::方岳::市桥晴柳拂朱旗，天际九华劳梦思。鸂鶒滩深犹昨日，鸬鹚杓醉复何时。微官梅隐亦风度，寒食梨花更别离。蚤晚暮云春树底，烹鱼倘有入京诗。
闻陈伯育结綵舟行乐游湖戏寄三首 其一::郭祥正::湖波渺渺浸残春，东郭开筵迥不群。闻结綵舟撑碧落，更携箫鼓度青春。自怜玉海终无敌，却忆琼浆竟未分。珠履难陪空怅望，且凭诗句张吾军。
挽东莱先生::邵度::岐嶷称前辈，渊源便老成。及门多况说，在初已蒙亨。麟笔空遗恨，笺诗正用情。谁知两楹梦，湖海器书生。
辛亥岁暮杂诗二十首 其二十::钱曾::半生踪迹类佃渔，素领飘萧鸥鹭如。泉石膏肓矜蜡屐，风流罪过悔钞书。梅魂合遣情消受，柳意全冯梦破除。为报春光共流转，早传莺燕到吾庐。
泰伯墓::秦璠::梅村东去皇山上，高出勾吴泰伯坟。万乘不亲惟礼义，二仪相接正氤氲。狐狸满路悲秋雨，凤鸟无声隔暮云。再向千年看季子，后来辞让只虚文。
低田妇::沈周::湖田十年才一耕，今年又与湖波平。男儿筑岸妇踏水，日长踏多力不生。百辐翩翩转鸦尾，涂足蓬头濯风雨。君不见田家不悔苦生涯，生女还复嫁田家。
过棠梨沟::党怀英::地僻人烟少，山深涧谷重。坡陁下长坂，迤逦失诸峰。问俗知怀土，听歌识相舂。几家茅屋外，田亩自衡从。
题处士居::郑獬::高卧太湖石，自嫌名利腥。网罗当道路，鸿鹄出青冥。气贮秋琴淡，心蟠古剑灵。我来閒剧论，山鬼不须听。
怀知诗 其十四 韩尚书贯道::祝允明::司徒岩岩，四海具瞻。孰不敛衽，植偃砻顽。蒙逖以卑，霄丽泥蟠。讯之招之，令之曰前。旭日垂熙，温诲孔殷。昔我先公，政于晋阳。知公于童，拔立序庠。范之德行，训之典章。古道世用，启迪游扬。声诗书画，亦靡不详。曰尔国器，必成用光。公曰于乎，前德不忘。乃共之食，乃赐之帛。严威俨恪，靖庄允塞。拜赐必諴，餐德必实。一望弗再，有衔以讫。
偈颂四十二首::释祖先::山润石含玉，林秀渊藏珠。珠玉两交辉，情穷意难极。
内家娇•怀次公大梁::陈匪石::冉冉斜晖，滔滔逝水，花影雾中重看。书城坐拥，人海深藏，未觉年芳催换。旧顿劫尘渐冷，樊楼夜灯仍烂。问阵鸿、为底凌云作势，频写离怨。放眼。乾坤游子倦。料买醉，河桥畔。有春星零乱。照马上单衣，镜中皱面。缥缈高丘途回，凄凉暮笳声变。定赢得、一曲迷阳，凤兮独自长叹。
观岸上人放船下水::刘崧::造舟向平陆，欲动难为功。一朝集千夫，挽寘大水中。漂流既无滞，运转宁有终。始知水力大，可以载虚空。
奉同何大复苦热行十首 其八::薛蕙::人间毒热不可当，想见山中楼阁凉。三十六洞何处好，欲借神仙白石床。
送张光道归洛中::宋褧::惆怅都门道，还家又布衣。著书毛颖秃，归隐蕨芽肥。南陌经春雨，西□□□□。□□□□听，谁复理金徽。
惜奴娇（戏同官）::辛弃疾::风骨萧然，称独立、群仙首。春江雪、一枝梅秀。小样香檀，映朗玉、纤纤手。未久。转新声、泠泠山溜。曲里传情，更浓似、尊中酒。信倾盖、相逢如旧。别后相思，记敏政堂前柳。知否。又拚了、一场消瘦。
浣溪沙::莫将::宝钏缃裙上玉梯。云重应恨翠楼低。愁同芳草两萋萋。
和答郑过斋寄怀 其一::区元晋::千峰慵出阁蓝舆，小洞阴深闭竹居。正尔海门驰思远，朅来诗律得怀舒。眠听啼鸟欹高枕，行数飞花点翠渠。老去流光还念不，数函云壑有丹书。
怀止白和上::朱用纯::寻幽每忘倦，相对惬襟期。花气穿云细，泉声出竹迟。心空山更静，句妙世常知。岂为晴湖眺，春风几度思。
逍遥咏 其一::赵炅::日月无私照，人为似等闲。忙催红叶落，静想白云间。善念皆知有，非缘勿用攀。目前深邃理，那是扣玄关。
六言::陆游::不慕生为柱国，何须死向扬州。但愿此身无病，天台剡县闲游。
秋日奉怀真如大师::秋潭舷公::萧条无一事，日久坐茅斋。古树不知岁，落叶常满阶。凉风善多病，暮雨生秋怀。南寺有良晤，清言独伤乖。
自越趋明上虞道中和季申梅四首 其三::赵鼎::玉瘦香寒不自持，潇然冷蕊暗疏枝。向来几许闲花木，及见春光烂漫时。
自和::姜特立::喜报纡芳轸，深期办酒壶。兴来更唱和，耳热自歌呼。正可谈风月，何须较智愚。吾今方息驾，无复问征夫。
临江仙::顾敏燕::美景良辰何处有，尚湖看取斜阳。伊人可在水中央？白蘋望断，一片剩茫茫。柔情都向新词理，休言才尽江郎。情生笔下出华章。痴心不绝，脉脉自芬芳。
婺州::严遂成::縠文金柘绕名州，于越西来路尽头。城倚万山为保障，兵冲三省是襟喉。朱旗飘渺云车夜，灵火销沉石马秋。舟子乌知前代事，芙蓉凭吊汉龙邱。
鸳鸯莲 其二::屈大均::岂知花亦有鸳鸯，一朵中分两色香。半染朱霞为面貌，全裁白雪作衣裳。心含甘苦无双薏，蕊结氤氲总一房。世上芙蕖那有此，多疑雒女弄新妆。
白水草堂为朱子厚题::欧大任::南阳贵人纨绮间，闻道王孙善闭关。校籍名高天禄阁，著书家近陆浑山。桃花水长渟为镜，竹箭流分曲似环。客有八公曾到否，藤枝芒屩可能攀。
谒文山祠用杜韵（时新作三忠祠于崇文门外，::顾清::碧殿长松锁十寻，晚云将雪助萧森。貂蝉不改厓山制，金石疑闻孔壁音。南去星潮嗟往事，北来祠庙岂公心。春风一掬唐衢泪，几为先生湿短襟。
牡丹 其三::黄裳::香色兼收三月尾，声名都压百花头。天真无处窥神化，栏畔新妆却自羞。
忠州怀古::郭印::连日追游笑语同，一樽能遣百愁空。唐贤阁上秋风冷，巴子台边夕照红。木落荒坡思白傅，草深颓墓忆宣公。只怜地狭难成市，依旧沙头作小丛。
偶阅岳季方题商山四皓图次韵 其四::陈献章::定惠安刘理不难，紫芝歌已动长安。试将脚色从头看，高祖如何敢溺冠。
邓林芳意八首为邓侍御 其五 锦诰貤恩::林光::云章落霄汉，煌煌贲天语。存没俱衔恩，龙鸾翔冻宇。
折桂令::吴未淳::光转眼绿荫浓。流阴速节序又秋冬。岁不重来，时不重回，日不重逢。
送李侍御::贾至::我年四十馀，已叹前路短。羁离洞庭上，安得不引满。李侯忘情者，与我同疏懒。孤帆泣潇湘，望远心欲断。
香溪::屈大均::香溪有女旧如花，定是巫峰一朵霞。谁分琵琶弹马上，空留哀怨满龙沙。
春感::王季珠::冰雹雷霆博早春，阴阳调剂属何人。乌鸢攫肉馋蝼蚁，枭獍登台泣凤麟。莫假威棱恢汉宇，徒烦书檄嚇番臣。明明庚戌非庚子，只怕童谣又当真。
寄友人::李孝光::河边老人念我出，远寄京华书一行。为言白发今多少，又报南园竹树荒。门外石田粳稻熟，犊子新生子如鹿。莫恋官家有俸钱，长年作客如束□。
西湖竹枝词 其四::元璟::烟紫莎青风力微，红镫水面酒船归。阿谁好唱伊凉曲，惊起鸳鸯相背飞。
百字令 和纫兰春夜闻雁::杨芸::兰缸摇晕，正房栊悄悄，画屏尘满。长夜雁声来枕侧，中带江南新怨。旧苑莺残，遥汀鸥散，料也无佳伴。羡君归早，燕关草碧如染。我亦身世凄凉，难成乡梦，抱影吟孤馆。细雨蘼芜江岸阔，回首不胜销黯。古瑟弹冰，闲箫裂玉，帘隔春星远。月华全黑，一绳风外吹断。
句::邹宗谟::远继杜参谋，近追苏玉局。
宿云翠山洞送可大南还::于慎行::十年重作碧山游，万事相看两鬓秋。夜鹤有情惊别梦，岩花无语殢春愁。天开洞壑双樽酒，人去沧浪一叶舟。峰后峰前往来路，少时还拟待鸣驺。
登通海涌金山::程本立::西湖上马涌金门，三竺归来日色昏。今古群生几尘劫，华夷万里一乾坤。烟萝花木山中寺，水竹茅茨海上村。两地登临浑似梦，赋诗聊与僰僧论。
送蒙斋赴召六首::包恢::大钧正旋转，坱圠方无垠。乾坤用六子，乃使天下春。震子实为长，龙蛰屈不伸。不一动则止，一动化万新。嘉熙再仁孝，斯时召斯人。宇宙在乎手，万化生於身。机关一开阖，斩新出精神。日月无点翳，太虚绝纤尘。毫发靡遗恨，谁能疵大醇。
遥碧亭::杨杰::幽鸟无心去又还，迢迢湖水出东关。暮云留恋不飞动，添得一重山外山。
用逊子游严阳庵韵 其一::韩驹::路转冈头松柏深，百年唯我独追寻。不知尊者真归处，岭上浮云自古今。
将东归留别杨宗礼十韵::宋祁::清白旧家声，论交得宁馨。摛华吐凤赋，闻礼堕鱣庭。潘夏叨连璧，荀陈更聚星。膠投思固漆，渭浊许过泾。合坐怀妍唱，分诗写素屏。情深方柏悦，性懒自榆暝。短羽偏惊月，羁游剧泛萍。北梁催税鞅，南郡阻繙经。晓色三竿日，离歌十里亭。期君促西上，相遇在神坰。
北行杂咏 其二::范咸::一片银沙照夕晖，轻风拂拂袭征衣。忽惊白鹭冲人起，只向溪流急处飞。
冯作鹏屈科出诗见志用韵慰之::成鹫::漫学恢谐笑陆沉，青山不负故人心。曾无伯乐谁增价，或有钟期可铸金。雪曲难寻巴里和，霜痕肯放鬓华侵。三年此会重来否，一度相逢一度深。
小江驿送陆侍御归湖上山::陈羽::鹤唳天边秋水空，荻花芦叶起西风。今夜渡江何处宿，会稽山在月明中。
题菊庵先生挽诗卷::童轩::菊庵先生天下士，才器卓确俦能同。读书一目五行下，六经星斗罗心胸。当年束发试乡举，已与老辈争豪雄。文章湓溢万斛涌，不啻天马行秋空。词场七试竟不偶，铁砚欲弊仍磨砻。登高解作子虚赋，金玉掷地声玲珑。兴来临池恣挥洒，彷佛羲献渠亲逢。园林颇似通德里，气岸不减眉山公。胡为一夕遽梦牒，玉楼仙去何匆匆。遂令里闬失模范，贸焉摘埴行途穷。年深草色上翁仲，马鬣一片青山封。于今有子更奇拔，明时科第高登庸。清词醉草得遗训，耻学篆刻工雕虫。东台列职近五载，谏疏屡上输精忠。天章褒异重厥自，恩被两世颁双龙。先生于兹固不朽，光烛泉壤回春风。嗟予后学生已晚，不获铅椠相追从。怀贤窃欲颂潜德，安得巨笔如长虹。
时鸟::陆游::日出鸣布谷，月落鸣子规，一气之所感，彼亦不自知。架犁最晚至，适当农事时；丁壮戴星出，力作孰敢迟。鸣者既有警，闻者得以思；乃知失时辈，强聒终何为？百舌亦能言，今默乃其宜。我作时鸟篇，用继豳人诗。
同儿辈赋未开海棠二首::元好问::翠叶轻笼豆颗匀，胭脂浓抹蜡痕新。殷勤留著花梢露，滴下生红可惜春。
听雨二首 其一::张文胜::海上凉飔至，北窗幽梦惊。煎愁仍一雨，遁世奈多情。惯见麒麟楦，希闻鸑鷟声。素琴再三鼓，岂是不平鸣。
惜黄花·涵秋寒渚::史达祖::涵秋寒渚。染霜丹树。尚依稀，是来时、梦中行路。时节正思家，远道仍怀古。更对著、满城风雨。黄花无数。碧云欲暮。美人兮，美人兮、未知何处。独自卷帘栊，谁为开尊俎。恨不得、御风归去。
忆庾岭::释函可::岭头一步他乡路，夹路梅花送马蹄。却恨当年轻踏过，如何不信鹧鸪啼。
再和古梅::苏泂::和羹之说昔有闻，岂得不如鲁泮芹。闻名尚救渴将军，会稽竹箭胡能群。初花的皪美无度，情事淡泊春空云。树犹如此人何堪，再三叹息殷仲文。江南晚生敬耆旧，汲水封植敢不勤。清霜既降河水涸，笑持双鬓举似君。人间凉燠易更变，有底寒谷回氤氲。神奇正尔出臭腐，枯木何怪生奇芬。诸生径登李杜坛，此老行策伊傅勋。吾诗称赞愧不足，举止羞涩如羊欣。
读龙胜尊者语::释德洪::鼓声无作者，有作必有处。乃知毕竟空，诳惑凡耳故。镜象无生灭，生灭则有体。乃知毕竟空，诳惑凡眼尔。以我如实知，法无心外者。若人见自心，一切如幻化。
雨中寒食::羊士谔::令节逢烟雨，园亭但掩关。佳人宿妆薄，芳树彩绳闲。归思偏消酒，春寒为近山。花枝不可见，别恨灞陵间。
壬寅二月祥符河复仍由河干遣戍伊犁蒲城相国涕泣为别愧无以慰其意呈诗两首 其一::林则徐::幸瞻巨手挽银河，休为羁臣怅荷戈。精卫原知填海误，蚊虻早愧负山多。西行有梦随丹漆，东望何人问斧柯。塞马未堪论得失，相公且莫涕滂沱。
塞下曲::张玉孃::寒入疳榆霜满天，铁衣马上枕戈眠。愁生书角乡心破，月度深闺旧梦牵。落雁行银箭，开弓乡欣环。三更豪鼓角，频催乡梦残。勒兵压铁骑，破虏燕松山。宵傅前路捷，游马斩楼兰。归书语嬬妇，一宵私昵难。
西园早梅二首 其二::杨万里::小朵生来便瘦斜，蕊宫桂殿即渠家。只言瘴雨无南雪，为底横枝雪作花。
摅愤 其七::盛世英::岛国风潮急，中原变法忙。商君持国是，介甫定朝章。运否鬼为祟，病危医试方。可无关劫数，搔首问穹苍。
和杨秀才友夔三首 其二 秋夜::程俱::谁谓方寸地，并包无故新。长宵不能寐，万绪愁攻人。展转计后有，攀缘及前身。苦恨隙驹疾，回嗟秽涂辛。披衣问何居，梦觉两不真。白鸟固已空，青灯聊可亲。念此纸上迹，皆为窖中尘。投卷嘿忘我，栖鸡已鸣辰。
题子猷访戴图::胡奎::未出门时想戴逵，扁舟兴尽复何之。如何不学袁安卧，大雪干人也不宜。
吴瑞卿送菊用东坡韵答之::陈献章::江山摇落见霜葩，枕畔香风到细丫。不是先生爱孤寂，人间回首已无花。
秋日陪李侍御渡松滋江::孟浩然::南纪西江阔，皇华御史雄。截流宁假楫，挂席自生风。僚寀争攀鹢，鱼龙亦避骢。坐听白雪唱，翻入棹歌中。
过瀚海::卢见曾::龙沙回望更沾衣，树别兼旬鸟见稀。惟有顽山时外向，曾无活水不东归。毡屯犬静笳飞怨，草铺镫昏雪打围。宵寐难成成莫醒，梦行定不背朝晖。
临江仙十四首 其八::奕绘::一叶扁舟两渔父，波平山远烟昏。同舟不约必相亲。撑篙立船尾，撒网立船唇。数遍十三陵里帝，因称宣德为君。大珰专政履霜辰。亲钤广运宝，御笔赐黄门。
归鸦 其四::魏学洢::触眼凄凄惹梦思，特怜乌鸟下来迟。凭将暮色云千里，借得青天月一枝。桐井不堪荒白影，柳堤非复淡黄时。倦飞语涩声难译，应是长林归去辞。
今生::孙原湘::旧事思量历历明，拂檐蝙蝠悄无声。忽惊月自怀中堕，犹喜云从梦里行。离恨有天终古漏，爱迷填海几时盈。多情随处看花好，可奈今生是寡情。
定风波 夕阳::陈宝琛::画里残山一道斜。际天衰草带馀霞。陵阙谁家那忍问。传恨。故宫明灭付归鸦。无分南荣长炙背。何意。晚晴西阁尚留些。还是枯葵偏耐久。厮守。知时让与合昏花。
送王文光宰定海::顾璘::曲江落羽人皆惜，东海分封众所荣。喜见疲民投父母，愿因明主致升平。花间草长逢驯雉，谷口春归听早莺。看取汉家循吏传，独怜卓茂最知名。
赋梅::杨公远::雪月云烟件件宜，骚人墨客费寻思。怕渠因得逋仙句，不要人言法字诗。
和正仲提举 其一::彭汝砺::兀坐形忘入眇微，泊然无事亦无思。个中若得真消息，先报维摩长者知。
秋夜述怀::林占梅::『窃闻三十九，劳生已强半』。此是坡公语，惊心发长叹。叹我值其年，无成徒愒玩。矧复遭丧亡，丧亡伤举案。「关睢」赋「好逑」，调和琴瑟赞。素性乐恬幽，高怀喜文翰。照户无小星，房帏绝妒悍。犹如影随形，尽日陪坐畔。可叹结缡时，台疆际离乱。兵燹复年荒，横流嗟浩漫。加之二竖来，为灾骨中钻。有时灾于齿，焦灼同炉炭。有时灾于足，始痛终溃烂。乃复灾于目，咫尺不能看。如居土穴中，四堵皆昏暗。如堕苦海中，茫茫无涯岸。几至不欲生，心急莫能按。幸赖闺中人，刻刻侍帏幔。焚香祷天佛，叩头同捣蒜。但期夫眼明，自甘减寿算。至诚果感神，比理可一贯。金■刮双睛，岩电时忽灿。可怜伉俪情，三载同患难。永愿相倡随，何期遽分散。当此深秋时，连宵倍凄惋。一纸隔阴阳，俨若千里判。果能姗然来，念切心无惮。世世为夫妇，誓词岂河汉。髣佛听悲声，林风似呼唤。凄怆不成眠，拥衾以待旦。
读曲歌八十九首 其十六::佚名::折杨柳。百鸟园林啼。道欢不离口。
十六日会饮骆园::蔡襄::名园何事却居廛，永昼游蜂乳燕喧。不计阴晴与风雨，卷帘花蘤在尊前。
闻戴敬夫由越入闽::邢昉::湖县忽离群，兵车谅未闻。揭竿真草草，暴骨竟纷纷。秋隔苕花岸，心悲建业云。遥思于役意，不为武夷君。
睡足::宋庠::府廨寥寥似野庐，晏眠犹厌阁铃呼。不知云梦泽南日，得似富平津北无。
北窗::罗洪先::林壑开玄奥，山窗俯翠闉。溜渠春涧合，帘幕霁峰新。牛斗霄看剑，藤萝晓挂巾。由来岁寒意，还属昼眠人。
宴清都·红梅阁公宴饶固庵教授::王韶生::高阁陪华宴。觞咏处、赏心同寄弦管。行厨次第，方圆品列，错珍齐献。瓶花数朵香暖。应道是、清明不倦。更信是、玉尺量才，珊瑚网掇群彦。新来海晏潮平，交游俊侣，今夕能见。雕龙慧地，研经叔重，共推冠冕。宾鸿未许书断。喜带有、青莹巨眼。记那回、绿蚁醅芳，红梅饮晚。
过无可僧院::姚合::忆师眠复起，永夜思迢迢。月下门方掩，林中寺更遥。钟声空下界，池色在清宵。终拟修禅观，窗间卷欲烧。
偈颂一百二十三首 其一二二::释祖钦::春山重重，夜雨濛濛。长连床上，闭眉合眼，睡到晓钟。心也空，法也空，不起第二念，坐断主人翁。
代呻吟绝句十首 其九::吴景奎::囊底虽存大药资，民忧钞法阻艰时。伯休不二今安在，市价从他或倍蓰。
双声子·晚天萧索::柳永::晚天萧索，断篷踪迹，乘兴兰棹东游。三吴风景，姑苏台榭，牢落暮霭初收。夫差旧国，香径没、徒有荒丘。繁华处，悄无睹，惟闻麋鹿呦呦。想当年、空运筹决战，图王取霸无休。江山如画，云涛烟浪，翻输范蠡扁舟。验前经旧史，嗟漫哉、当日风流。斜阳暮草茫茫，尽成万古遗愁。
春怀赋得冰雪莺来晚春寒花较迟十字 其三::王安中::寒雀随山影，哀鸿带边声。花迟社酒薄，春工了无情。东风好池馆，芳草语流莺。不必笑枯索，拥书轻百城。
元宫词（一百三首）::朱有燉::兴圣宫中侍太皇，十三初到捧垆香。如今白发成衰老，四十年如梦一场。
边上::释斯植::边风斜日下长关，春到年年草自生。万里战场兵甲静，近来应少北人行。
秧马::苏轼::春云蒙蒙雨凄凄，春秧欲老翠剡齐。嗟我妇子行水泥，朝分一垄暮千畦。腰如箜篌首啄鸡，筋烦骨殆声酸嘶。我有桐马手自提，头尻轩昂腹胁低。背如覆瓦去角圭，以我两足为四蹄。耸踊滑汰如凫鷖，纤纤束胁亦可齎。何用繁缨与月题，却从畦东走畦西。山城欲闭闻鼓鼙，忽作的庐跃檀溪。归来挂壁从高栖，了无刍秣饥不啼。少壮骑汝逮老黧，何曾蹶轶防颠隮。锦鞯公子朝金闺，笑我一生蹋牛犁，不知自有木駃騠。
和孟景章早秋即事韵::宋褧::葱茏仙桂压勾栏，月下婆娑玉臂寒。荷榭有风纨扇歇，醉乡无暑蔗浆残。银灯光散填河鹊，粉袖香销舞镜鸾。惆怅边衣何日就，锦书同附劝加餐。
三月三十日::王洋::寂寞馀红点翠衣，晓风卷尽絮花飞。避人黄鸟远山去，背我青春此日归。倦舞柳条犹作意，侵阶芳草不知非。耋我年少寻芳恨，一榻清风展翠帷。
题应仲华诗稿后四首 其二::金鉴才::吟笺散出遍山家，野老无心赏落花。凭有五峰徐子力，缀成珠玉事堪誇。
西江月（咏榴花）::陈师道::叶叶枝枝绿暗，重重密密红滋。芳心应恨赏春迟。不会春工著意。晚照酒生娇面，新妆睡污胭脂。凭将双叶寄相思。与看钗头何似。
用梅山醉中韵三首::陈著::吟搜菜味诗宜瘦，睡足花时梦亦香。閒也曾忙老彭泽，存而无用古灵光。
同乡客::何中::遥见江西船，认是同乡客。何日发龙兴，迎人问消息。长河落雁秋，古渡啼鸦夕。不见楚天长，重重暮云色。
闻雷峰塔倾坏::沈尹默::梧叶披离荷叶乾，西风吹梦过江干。斜阳古寺西湖路，无复嵚奇老衲看。
次钱申伯游东山韵二首 其一::张元干::东麓坡陀尽梵宫，我来泉上照衰容。解衣又作茶瓜客，倚槛同看烟雨峰。何用苦吟凌鲍谢，要须高节配乔松。海冰永閟锥沙画，绝叹故人遗墨浓。
望江南 其二::高縏::山房里，此日总伤神。门闭秋千空挂月，香埋金粉遍生尘。憔悴昔年人。
西湖歌饯杨泽之回杭::熊瑞::謇余畴昔睹古杭，繁华不减开元唐。画船日日湖山堂，珠翠围绕沸笙簧。西湖西子斗艳妆，香车宝马桥绿杨。少年游冶荡春光，醉眠罗绮百花芳。当时湖上有平章，胡不早为计包桑。一朝鼙鼓动渔阳，席卷羽毛与霓裳。后来枉费古锦囊，感怀金铜增悲伤。嗟尔何知涕泪滂，身不由已心难忘。画阑桂树寂无香，土花惨淡月荒凉。绵绵经恨天何长，道逢老翁重傍徨。
中秋次晨往观，荷馀一瓣垂蓬下而已 其一::卢青山::一辫犹攀碧藕房，道边尺尺走尘黄。凭君细看千人面，更有何人报一望。
马顺文裒金买登仕为漕试计戏题其取青券::萧立之::马君杭人堕汀角，杭试不收汀不著。少年落笔易进取，万里孤云天一握。捐金爵试亦假途，寒士探囊桃药无。平生故人于节度，买山尚肯周穷符。编藤裹锦如行卷，持以取青真左券。惜哉掘墓逢伯夷，捧土塞河吾自腼。君才十倍空冀北，长鲸变化沧海窄。人生幸得各有地，古来不见虬须客。
上刘省三爵帅 其二::李振唐::盗弄潢池可若何，羲轮曾返鲁阳戈。修名日懋丹心老，故垒春深白骨多。四海苍生皆衽席，一军赤帜斩蛟鼍。至今薄海安耕凿，柱石勋名已遍歌。
今夕行 其一::汤鹏::今夕何夕秋风发，川水欲冰山见骨。老蝉啁啾著树乾，瘦蝶伶俜扑窗突。秋风于汝意云何，嗟我与汝本殊科。墙上之蒿不可倚，茎枯叶脱无回波。
灵岩访吴王遗迹有感::余菊庵::破越归来后，穷奢拒谏臣。岂知奉承者，却是卧薪人。
丙辰三月南社雅集为社盟宋桃源先生殉国之四年也怆然有作::陆峤南::凭栏强自惜余春，一笑那知酒入唇。未免花前犹忆汝，可怜地下已陈人。江山入梦兴亡易，风月当头感慨新。万里楚烟湘水碧，更从何处吊灵均。
【双调】沉醉东风　宫词::孙周卿::双拂黛停分翠羽，一窝云半吐犀梳。宝靥香，罗襦素，海棠娇睡起谁扶？肠断春风倦绣图，生怕见纱窗唾缕。花月下温柔醉人，锦堂中笑语生春。眼底情，心间恨，到多如楚雨巫云。门掩黄昏月半痕，手抵着牙儿自哂。
送裕卿二首 其一::胡应麟::贳酒都亭旅思长，相看那忍别离觞。单车客去华阳社，万里人归越峤霜。岐路东西空哽咽，乾坤南北共行藏。丹霞树树秦源底，尺地还堪寄草堂。
题竹::萧显::此地重逢挺节筠，清风潇洒最怡神。十年阔别浑如旧，竟日相看不厌频。采采凤鸾鸣盛世，珊珊环佩下严宸。岁寒有约期无负，迟暮林间定可亲。
拜郊台::虞堪::吴王城外拜郊台，山色湖光共绕回。终古翠华随水去，何年玉牒为天开。斜阳一笛牛羊下，细雨千帆云鸟来。忠死佞存堕霸业，登临不尽客兴哀。
十四日竹居玩月::韩淲::柳垂田水浸篱桥，月上苍茫影动摇。秋不为他人事改，时间徒自客魂销。歌声感耳如何夕，酒力熏心匪一朝。推枕觉来风四起，凉侵双鬓发萧萧。
赠刘敬庭会试::罗洪先::豺虎剧乡郡，自夏徂杪秋。戈矛入疆场，旌㫋满道周。因穷弭寇术，颇悟理人谋。时危急真才，武偃资良犹。夫君比干将，藏器岁月悠。拂拭向风尘，光彩不可留。将戒万里途，结束趋皇州。天子开明堂，众宝行见收。治安策多士，谠论应有酬。知已感奇遇，至人贵先忧。兹道岂不明，望望在好修。言念金兰契，夙昔云水俦。一别宁遽合，切磋怀日休。四海伫音徽，奚独掩时流。负疴怜倚户，重晤问纾筹。
过八尺遇雨三首::杨万里::垂虹亭登劣归船，又复毛空暗水天。节里无多好天色，阑风长雨饯残年。
城南晓行限韵与白岩双溪同赋::吴俨::侵晨出郭旋添衣，自笑浮生未息机。终日驰驱何所事，故乡咫尺尚忘归。江空月落潮声小，野旷天低树影微。不识饥乌底心性，避人还欲向人飞。
桃源忆故人 题瓶中桃花遗画::孔韫辉::图中春色浓如许。春只银毫能驻。写出嫩红娇吐。画史乘鸾去。断丝预谶诗人悟。引得泪痕无数。新燕窗前如诉。似说天台路。
皇帝行幸南京歌十首 其九::薛蕙::吴王雉翳春依草，宋帝羊车夜逐花。总是南朝旧时事，我皇行乐倍繁华。
七夕::王跂::悠悠湘竹断娥皇，漠漠巫云待楚襄。泪尽便成千古别，情深堪待一年长。九枝灯焰侵微月，七孔针囊解暗香。空拟乘槎问消息，黄河无影到衡阳。
送观可道郎中祠南镇使淮府还京二首 其一::王逢::亲奉天香祀会稽，黄封玉检烂金泥。地同南岳临朱鸟，祠俯名藩异碧鸡。三秀乘春沾雨露，五云披晓见端倪。好祈神化资神武，缥渺前旌举白霓。
谢彭大夫惠寒山诗三首::曹勋::人生大块内，徒以蚁旋磨。不有明眼人，何能知己过。直指识自性，老甑必破堕。身诗忽兼忘，嘉惠天来大。
春宫词::徐贲::沉沉别院语流莺，惊断春风梦里情。坐试舞衣因力倦，起临妆镜觉愁生。馀香细拂芙蓉帐，小燕频窥翡翠旌。不意中官传唤急，侍朝得与殿头行。
春去::叶茵::几阵红侵野草，一团绿染庭槐。梦裹未知春去，翩翩胡蝶飞来。
同庆府::鲁百能::山占仇池地，江分白马氐。潭深龙自蛰，亭迥凤曾栖。
湖心寺偶书::舒坦::吹落清香缥缈风，楼台彷佛水边红。人间谁是丹青手，画取春湖细雨中。
孔明::于石::居荆不肯吞刘表，入蜀胡为诈取璋。二子孰非刘氏后，岂惟玄德可兴王。
招隐三首::何梦桂::回头五十九年非，千里晨风翼倦飞。门外黄尘时事改，樽前白发故人稀。金河沙暖春鸿去，朱雀桥空海燕归。惟有严陵滩下路，年年潮水上渔矶。
送待御念东先生 其一::徐乾学::徵书昨岁遣蒲轮，一载君恩许乞身。万里晴空余老鹤，五湖浩荡有潜鳞。同时祖饯倾名士，到处溪山访异人。却笑汉廷疏广去，赐金夸耀里闾频。
闻吴九岩何古林诸君游东山诗以寄之::王渐逵::箬笠藤蓑晚不收，石淙烟磴日淹留。一旬风气催炎暑，万壑云峰敞素秋。兴起欲寻安道约，梦回多在樾森楼。何时踪浪东山外，明月芦花共约舟。
北行小诗 其二::老舍::劳军来万里，愧我未能兵！空作长沙哭，羞看细柳营；感怀成酒病，误国是书生！莫任山河碎，男儿当请缨。
耜岩连和六首予与汪子新亦各再和二首 其二::方一夔::风韵孤高百尺岩，敝袍争得似荷衫。久知郤氏声名远，自愧宾王骨相凡。閒捣香涎供玉杵，戏题綵帖拂尘函。醉来为问姮娥信，更倩鱼传与雁衔。
藕池阻风，寄同行抚牧裘驾::王周::船樯相望荆江中，岸芦汀树烟濛濛。路间堤缺水如箭，未知何日生南风。
点绛唇::方千里::闲荡兰舟，翠娥仙袂风中举。鸳鸯深浦。绿暗曾来路。留恋荷香，薄晚慵归去。还相顾。练波澄素。月上潮生处。
立秋夕::武衍::水花香弄晚风清，閒立梧桐看月生。夜漏向深秋始觉，一天星湿露华明。
春游漫成::陈振家::雾隔碧溪桃李妍，芊芊细草翠相连。数声杜宇鸣山谷，两个鹭鸶来浦前。蓬屋孤清烟袅袅，竹排闲静水涓涓。分明一幅春光画，描出江村二月天。
九日登白帝城望八阵图题武侯庙::沈寿榕::落日高城隐暮笳，客心孤迥正思家。传书待寄云中雁，读史羞论井底蛙。在昔君臣似鱼水，而今窟穴有龙蛇。群材竞起终何事，且倒芳尊就菊花。
双调望江南 其二::董俞::江南忆，银管擅风骚。鲁国灵光推第一，高唐丽句总魂消。烟月妒妖娆。知何日，绿醑共良宵。粤岭人归桃叶渡，淀湖花满木兰桡。丘壑尽逍遥。
为宁县令萧光甫题墨梅::吴宽::老干弯埼新干直，总是昆吾镔铁色。枝头忽被北风吹，并出疏花成戏剧。薄如蝉翼细蝶须，敢与腊雪偏相敌。雪也无香复易消，阻山背水俱无策。花神冷笑不言功，月下翛翛倚苍壁。狂游不到绮陌间，小隐时当野桥侧。平生高韵有谁知，此种奇姿何处得。补之已逝叔雅亡，人间久矣无清迹。诗人未补白华诗，画家重倒金壶墨。悠悠此意我所谙，欲向萧侯聊比德。试看宁县九年官，箧里只馀花的的。士林传玩等甘棠，黄鹤楼中莫吹笛。
游东坡和柯山潘邠老旧赋::程公许::恭惟廊庙具，岁晚落江湖。岂不三缄舌，深惭七尺躯。若为周士贵，翻作楚囚拘。诗款催供上，皇聪莫可呼。孔融成幸免，柳子岂真愚。瓢酒那能醉，叉钱可得腴。贫虽无四壁，梦不到清都。赤壁一枝笛，寒溪十幅蒲。故交同缟纻，废垒借耰锄。未分径争捷，可怜锥也无。是非端自定，流落坐成迂。四海老泉水，一时丹穴雏。士皆怜大器，手不转洪枢。拟问灵蓍卜，难凭造化炉。喑喑枥下马，汎汎水中凫。富贵危探虎，烟波梦钓鲈。定知铿舍瑟，终不乱吹竽。榛莽开金地，江山称画图。何当麾斗柄，相与第天吴。生世须如此，不然非丈夫。
晓因逝世五周年告悼四首 其三::吴妍因::频年长幼尽平安，儿未啼饥女未寒。或更升堂通党籍，皆堪为国作师干。纵成宿疴行痊可，那有兴邦不困难。家运定随时运转，魂如宛在请心宽。
奉和春日出苑瞩目应令::贾曾::铜龙晓辟问安回，金辂春游博望开。渭北晴光摇草树，终南佳气入楼台。招贤已得商山老，托乘还征邺下才。臣在东周独留滞，忻逢睿藻日边来。
玉漏迟 月湖夜泛::赵我佩::迢迢银汉路，嫦娥睡起，碧天云暮。柳外凉蟾，照出暝烟千缕。雨过山青欲滴，似和泪、个人眉妩。花不语。红船撑入，翠乡深处。谁家水调歌成，怕唱彻菱塘，惊它鸥鹭。薄衬冰绡，清逗满身香露。安得今宵酒醒，把残月、晓风留住。欢易去。思量旧游无据。
罗浮子日亭观日歌::冯询::东海浮山并浮日，日光射空海底出。浮山日涌罗山来，两峰摇摇势欲失。铁桥互天天汉低，天风浩荡云凄迷。淋漓元气渺不测，忽惊天外鸣天鸡。乾坤草庐半空起，四百峰头一亭峙。中有苍茫独立人，元精耿耿双眸视。本来南国占离明，文章天上摇火精。收拾蛮烟炙炎海，海市忽散鲛人惊。珊瑚万树若列炬，照见山河了如许。蓬莱并入金镜中，一角分明失左股。黄尘更变水浅清，劫灰飞尽玻璃明。何时晞发最高处，顾盼目极东南溟。
浣溪沙·缥缈红妆照浅溪::苏轼::缥缈红妆照浅溪。薄云疏雨不成泥。送君何处古台西。废沼夜来秋水满，茂林深处晚莺啼。行人肠断草凄迷。
送林尊师::郭翼::共谒昆崙华盖君，芙蓉旌旆雨纷纷。烛龙衔火朝飞海，笙凤乘风夜入云。偷得玉桃如赤日，懒将琼笈校玄文。倘其归去容成洞，采拾金鹅幸见分。
鲲身王::许廷崙::落花如尘香不歇，紫箫吹急夕阳没。灵旂似复小徘徊，解缆风微讫不发。碧波涵镜逼人清，照见轻妆水底月。龙宫百宝纵光怪，洛水明珰汉皋佩。淫佚民心有识伤，升平馀事无人缋。神来漠漠云无心，神去滔滔空水深。士女杂沓举国狂，年年迎送鲲身王。
华阳杂韵::廖孔说::林间风霭日氤氲，乍露孤峰半未分。一夜雷声在山下，始知身出万重云。
初冬感怀二首::陆游::庭芜失故绿，园树染新丹。病思闲支枕，诗情独倚阑。带移频觉瘦，貂弊不禁寒。惟有墙阴荠，离离又满盘。
即事::邓深::水夹山围近，天悭日到迟。塞沙擎巨石，古木障崇祠。黄藁畲田粟，青烟茅舍炊。两村生理足，乐处几人知。
华清引 晏起::邹祗谟::重重珠幕护窗纱。春思方佳。一种娇慵如梦，微闻莺语哗。丁香轻掩扣微差。绿云半侧堆鸦。枕痕红晕重，不敢见菱花。
初夏燕堂睡起::陆游::歌凤平生类楚狂，山城迟暮得深藏。洗春雨过清阴合，掠水风生绿藻凉。晨几砚凹涵墨色，午窗杯面聚茶香。功名到手浑闲事，此兴他年未易忘。
述志::希光::茑萝松柏为婚姻，峥嵘夫婿超凡伦。盈门不须夸百两，入座却喜惊千人。三周御后谐红烛，华屋金堂伴珠玉。春风秋月见情怀，得事秦嘉愿已足。一从清馆理瑶琴，恩礼殷勤契合深。白璧寒冰知妾志，高山流水识君心。如宾如友意方遂，谁知运阨龙蛇岁。得疾三旬尚未痊，驰驱千里随朝贵。病中作客病弥增，书报平安那足凭。去后妾惟心戚戚，归来夫已骨棱棱。倚枕缠绵势愈重，膏肓二竖谁能送。一时和缓总虚声，百剂参苓皆浪用。眼看一局欲全输，百计维图拯我夫。闻说通灵惟割股，此时那惜肌肤苦。白刃如霜忍痛剜，一脔偷持和羹煮。愚孝愚忠一寸忱，皇天后土鉴应真。今日瘢痕在弱体，当时血迹满罗巾。人定胜天竟虚语，精神耿耿浑无补。瑶琴锦瑟叹凄凉，可怜一旦成千古。伤心万事尽彫零，弟妹多人尚弱龄。伯道无儿悲似续，中郎有女痛零丁。妾亦何心立人世，泉壤同归早决计。馀生尚在非贪生，强持妾意从夫意。临危执手语谆谆，嫁娶经营委妾身。泣言身了事未了，惟恃卿存即我存。我夫托我深知我，我不报君乌乎可。一死从夫妾不难，前言不践死何安。九原会有相逢日，迟速须知事一般。向平嫁事今已竟，十载要盟此日应。夜台衔命报夫君，嚼檗肝肠差可证。
对酌::孙传庭::天涯同是客夷门，月夕相将共此尊。念我怀才知有意，逢君任侠敢无言。歌残白苧情犹剧，看罢青萍态欲翻。明日匆匆应话别，飞花疏柳总消魂。
司中司命五首::佚名::酌兹旨酒，既盈且芬。式用来歆，衍衍熏熏。何以宁神，荐有嘉笾。何以锡民，日惟岂年。
读小谟觞馆集题后::夏孙桐::羁丱才名雁塞秋，中年橐笔客诸侯。逢时枚马天原靳，配食胡洪气较柔。旧学选楼成校勘，土风几社接源流。平生宗仰论文旨，新意多从古调收。
岁莫二首::苏辙::文章习气消未尽，般若初心老渐明。粗有春秋传旧学，终凭止观定无生。维摩晚亦谐生事，弥勒初犹重世名。须发来年应更白，莫留尘滓溷澄清。
金缕曲 寄少颖侄倩::叶璧华::逐鹿时己。叹年来、濠梁会绝，前程谁继。省识花天如海日，消受筝言篴趣。可解听、吟秋冷语。载酒樊川声价重，唱旗亭、定有人知己。苍波外，空劳思。芳时正好寻归计。忆鲈乡、青山放鹤，石矶垂饵。我为珠江风月挽，浪掷韶光几许。待要写、鸥程别绪。惆怅笔花憔悴甚，问蓬莱、何是容身地。凌云念，今休矣。
彭祖井::赵公豫::茫茫海甸几沧桑，井泽犹馀姓氏香。道术尽人誇往事，仙踪何处仰遗芳。云龙山下风霜冷，戏马台边草木黄。惟有城隅一掬水，春秋代谢自清凉。
曲湾放船::杨万里::梅子成阴夹道周，木绵吐焰满江头。春来不是无桃李，腊月开花已落休。
过小孤山大孤山::陆游::八月一日，过烽火矶。南朝自武昌至京口，列置烽燧，此山当是其一也。自舟中望山，突兀而已。及抛江过其下，嵌岩窦穴，怪奇万状，色泽莹润，亦与它石迥异。又有一石，不附山，杰然特起，高百余尺，丹藤翠蔓，罗络其上，如宝装屏风。是日风静，舟行颇迟，又秋深潦缩，故得尽见。杜老所谓“幸有舟楫迟，得尽所历妙”也。过澎浪矶、小孤山，二山东西相望。小孤属舒州宿松县，有戍兵。凡江中独山，如金山、焦山、落星之类，皆名天下，然峭拔秀丽皆不可与小孤比。自数十里外望之，碧峰巉然孤起，上干云霄，已非它山可拟，愈近愈秀，冬夏晴雨，姿态万变，信造化之尤物也。但祠宇极于荒残，若稍饰以楼观亭榭，与江山相发挥，自当高出金山之上矣。庙在山之西麓，额曰“惠济”，神曰“安济夫人”。绍兴初，张魏公自湖湘还，尝加营葺，有碑载其事。又有别祠在澎浪矶，属江州彭泽县，三面临江，倒影水中，亦占一山之胜。舟过矶，虽无风，亦浪涌，盖以此得名也。昔人诗有“舟中估客莫漫狂，小姑前年嫁彭郎”之句，传者因谓小孤庙有彭郎像，澎浪庙有小姑像，实不然也。晚泊沙夹，距小孤一里。微雨，复以小艇游庙中，南望彭泽、都昌诸山，烟雨空濛，鸥鹭灭没，极登临之胜，徙倚久之而归。方立庙门，有俊鹘抟水禽，掠江东南去，甚可壮也。庙祝云，山有栖鹘甚多。二日早，行未二十里，忽风云腾涌，急系缆。俄复开霁，遂行。泛彭蠡口，四望无际，乃知太白“开帆入天镜”之句为妙。始见庐山及大孤。大孤状类西梁，虽不可拟小姑之秀丽，然小孤之旁，颇有沙洲葭苇，大孤则四际渺弥皆大江，望之如浮水面，亦一奇也。江自湖口分一支为南江，盖江西路也。江水浑浊，每汲用，皆以杏仁澄之，过夕乃可饮。南江则极清澈，合处如引绳，不相乱。晚抵江州。州治德化县，即唐之浔阳县，柴桑、栗里，皆其地也；南唐为奉化军节度，今为定江军。岸土赤而壁立，东坡先生所谓“舟人指点岸如赪”者也。泊湓浦，水亦甚清，不与江水乱。自七月二十六日至是，首尾才六日，其间一日阻风不行，实以四日半溯流行七百里云。
蝶恋花 其四::邵宝::屈指一阳今九九。绿起郊原，草色无还有。燕子归来应不久。主人病后初开酒。次第春光诗管取。论清景刚，道是才黄柳。半醒半醉花开后。几多人等閒白首。
阳羡杂咏十九首。石兕台::陆希声::大河波浪激潼关，青兕胡为伏此山。遥想楚王云梦泽，蜺旌羽盖定空还。
寿章太守乃翁::庄昶::人间万事果苍天，既与褒恩又与年。自比篯铿无别语，老知茂叔本谁贤。民心冬日黄堂里，杖屦春风白发前。此寿此封那止此，千年东海一神仙。
洗头盆::王履::洼水含清照面光，不妨阳亢与风狂。游人若待仙人杖，先觅长生不死方。
和陶渊明饮酒二十首 其十三::祝允明::尝喜陈图南，托世在梦境。亦有阮步兵，六旬且一醒。神解与辟世，此意在各领。汩汩糟醨间，少复此冥颖。哀哉羊皮人，方彼耀虎炳。
次韵德孺感兴二首::黄庭坚::于此吾忘我，从谁尺直寻。事来千万种，人有两三心。自守藩篱小，犹能井臼任。过时虽不采，吾与菊花斟。
梅花歌与崔子玉诸公饮花下作::区大相::江南气候足妍和，燕地风沙本自多。惟有梅花解人意，乡关客舍共芬华。当年花里故人别，今日花前为谁折。玉椀银缸赏已新，毡毹锦帐香未歇。醉把瑶华揽子裾，莫教羌笛怨离居。上苑花枝犹若此，故园春色定何如。
代挽奉政陈公::陆文圭::江淮离旧隐，春碣著新功。艰耳非凡马，苍髯独老龙。韩铭空纪真，曾箦遂长终。先世盟獐在，寒山嘛滴松。
恭和吟樵老兄观察留别士民之作未步韵 其一::郑清寰::狂飙坌起满城沙，秋冷萧萧未代瓜。万里驱驰忧乱世，一年羁绊忘携家。罗胸妙策皆成竹，老眼观兵总不花。民解倒悬才得去，攀辕犹恋使君车。
送孔巢父赴河南军（一作皇甫冉诗）::刘长卿::江南相送隔烟波，况复新秋一雁过。闻道全军征北虏，又言诗将会南河。边心冉冉乡人绝，寒色青青战马多。共许陈琳工奏记，知君名行未蹉跎。
题倪瓒秋林亭子卷即用其韵::弘历::高朋簪盍若为期，过眼云烟又一时。桐里人閒年是日，苕溪秋老画成诗。佛言闻道如观电，世事从来似奕棋。狮子林中小参罢，底缘重惜幻分离。
送仪制顾郎中迁山东佥事::湛若水::仪制本清吏，积弊颇釐革。吾志在邦礼，尔明赞予力。以礼达诸刑，伐柯不远则。尝闻伯夷典，可以折民忒。五刑属三千，依伦以立极。以兹协于中，配命在天德。
题古寺::于谦::古寺知何代，荒凉倚翠微。凝尘生佛面，落叶拥禅扉。殿迥香镫寂，廊空乌鹊飞。塔铃风外语，应似怨斜晖。
谢周睎颜寄惠新芽::虞俦::摘鲜分送细茸茸，知在春山第几重。包裹雅宜青箬篰，宠珍宁羡赤囊封。{左石右靡}惊雪落岩前石，烹讶风生涧底松。堆案文书吾欲睡，赖渠唤醒小从容。
四愿辞 其一::屈大均::愿君似芙蓉，不食犹可衣。芙蓉且有实，一一含霜肥。
减字木兰花 识舟亭阻风喜遇朱乃吾王道士昆霞::吴敬梓::卸帆窗下。一带江城浑似画。羽客凭阑。指点行舟沓霭间。故人白首。解赠青铜沽浊酒。话别悤悤。万里连樯返照红。
昭君怨（玩月）::刘辰翁::月出东山之上。长忆御街人唱。恨我不能琴。有琴心。徙倚秋波平莹。渐久玉肌清冷。待更下阑干。起来看。
再过仲木舍对菊四首 其四::顾璘::露渚芙蓉次第残，风林桂树不胜寒。青霜素月萧条地，独有黄花耐晚寒。
送勤上人归吴中::蔡襄::吴江水好吴岫灵，吴人皙白神气清。当须比屋皆佳器，奈何傥有名公卿。究观是事见藏伏，例学浮图超死生，遂令才智蓄利泽，若曰不下沾四瀛。勤师内外久著力，文字骨节初老成。十年栖迟辇毂下，渊然澹薄无经营。惜哉明了足见解，独擘迅翮翻青冥。残秋忽别东南去，尘土摆落衣裾轻。西湖胜处拂谈席，绿波画舫吾其行。
题画梅::罗亨信::宇宙凝寒百卉凋，罗浮仙子挺孤标。蜂腰鹤膝精神古，玉质冰肌体态娆。为爱幽贞同雅操，谩传清影入生绡。华堂吟对成高兴，踏雪何须过野桥。
东庄图::唐寅::落叶风中稻满场，平畴相对瀼东庄。膏腴望望应千顷，黄地黄金下夕阳。
次韵柳博士五泄山纪游二首 其二::吴莱::一点刚风削玉蓉，仙山肺腑閟重重。眼穿上界成官府，舌卷西江得祖宗。鹫岭鸡峰浑未到，龙湫雁荡岂多逢。年来卧病吾环堵，负却诗家九节筇。
夜检孝觉遗诗怆然有作::黄浚::故人破梦生天去，夜幌残诗对泫然。出手功名供厄夺，腐心章诵误周旋。世缘所汨知同尽，绮语纷披肯浪传。此意只应梁月喻，写君颜色更孤悬。
杂题::陆游::年华偃蹇留不住，鬓雪纵横耘更多。乐天不生梦得死，恨无人续竹枝歌。
贤者之孝二百四十首·贾获::林同::扶母犹可免，弃君安所之。可能共母载，忍不授君绥。
湘川杂咏 其二::周叙::汨罗近与湘川接，日暮停舟吊屈魂。遗恨万年流不尽，至今光价照乾坤。
临湖亭::王维::轻舸迎上客，悠悠湖上来。当轩对尊酒，四面芙蓉开。
送宪副钱平厓朝贺之京诗::湛若水::平厓不是钱王裔，功载征黎岂独多。去去五云瞻帝座，定应前席问黎么。
暨阳秋感 其二::金天羽::长剑崆峒倚十年，切云冠上见青天。年光水逝休惊骨，豪俊云来各比肩。鹦鹉心经圆小劫，驿骝生气出穷边。回头人海经年住，卖赋何曾算一钱。
晚登望云::陆游::一出修门又十年，辈流多已珥金蝉。衰如蠹叶秋先觉，愁似鳏鱼夜不眠。辇路疏槐迎驾处，苑城残日泛湖天。君恩未报身今老，徙倚危楼一泫然。
零卉集百首 其四十二::陈永正::惘惘余怀有未甘，晚花零乱翠成岚。白云不染青春色，特地飘来照古潭。
怀锦水居止二首::杜甫::军旅西征僻，风尘战伐多。犹闻蜀父老，不忘舜讴歌。天险终难立，柴门岂重过？朝朝巫峡水，远逗锦江波。万里桥南宅，百花潭北庄。层轩皆面水，老树饱经霜。雪岭界天白，锦城曛日黄。惜哉形胜地，回首一茫茫！
生查子::程滨::君如诗正新，我与诗俱老。相遇却无题，不许他人晓。怕听歆慕多，敢怨春心少。纵不是柔情，终比无情好。
峒山寺望厓门作::释今严::西峰閒院瞰厓门，宋室君臣旧殿存。寒尽但闻归海燕，春残谁为荐江蘋。每于楚泽行吟苦，想见田横得士恩。一自清笳吹断后，几回风雨怆哀魂。
宜阳舟中大雪用坡公江上值雪韵::何绍基::江波不响泥潜龟，晴回雪起鸥不知。飘飖已惊客子听，渐沥讶有清飙吹。推窗剧望杳无际，青山不辨眉与髭。奔腾元气裹万象，钩扰夜雾疑春澌。循卑不逐埼岸转，陵险未觉重冈危。弥江幂林走浩浩，嘘帘拂幔来丝丝。奇哉洪纤尽涵络，我思造物诚何为。惟天生物爱如子，阴阳煦妪劳携持。年丰岁晏百事罢，恐有滞燠烦肤肌。巧出奇葩破岑寂，更敷琼乳膏其儿。却嗤蒲柳避寒节，不偕梅竹娱良时。祇余孤艇浪迎枕，仰触断篷霜压帏。强呵冻指嚼残笔，忽睹丽景惭幽姿。安得枯肠脱寒瘦，竞吟瑞语纷淋漓。刻画元功夺神柄，铺扬嘉颂陈天墀。不然柴关裹足寐，却顾梅萼连山披。僻行喜见宿麦吐，步猎更试重环驰。奈何两者俱不就，恋此清夜双残卮。独欣联床有叔子，片帆千里行相随。今宵苦冷未可卧，梦中归路茫何之。
陇头水::高启::人间何处无流水，偏到陇头愁入耳。夜杂羌歌明月中，秋惊汉梦空山里。陇阪崎岖九回折，声随到处长呜咽。欲照愁颜畏水浑，前军曾洗金创血。回头千里是长安，征人泪枯流不干。
游仙二首 其二::屠隆::一緉芒鞋四海忙，何如回首觅灵光。为言鹿苑无生诀，即是龙宫不死方。
题甘露园::区大相::入林何必深，宛与世尘隔。高树似金茎，淩风承玉液。于陵灌方勤，汉阴机已息。借问园居子，何如藐姑射。
延春亭::朱诚泳::绕檐皆竹木，春事此中多。啼鸟将弦管，繁花簇绮罗。蝶穿红锦幛，人在翠云窝。若个长延得，何烦载酒过。
村花晚（庚寅）::元稹::三春已暮桃李伤，棠梨花白蔓菁黄。村中女儿争摘将，插刺头鬓相夸张。田翁蚕老迷臭香，晒暴gqgQ熏衣裳。非无后秀与孤芳，奈尔千株万顷之茫茫。天公此意何可量，长教尔辈时节长。
浒墅舟中与蒋云厓郡守夜话::郭谏臣::河梁同舣棹，杯酒夜相亲。坐对青灯久，还惊白发新。烟霞三径侣，天地两閒人。故旧论心处，相看醉态真。
闲中好::魏毓兰::闲中好。绿树闻歌鸟。未遣酒樽空，肯信春光老。
送德器移光州仙居令::华镇::邂逅旧惭无半面，追随今恨只三旬。高才锋颖凌长剑，和气舒迟压九春。百里莫言犹偪仄，三年亦可薄经纶。古丹应有遗方在，好使灵功被此民。
嵩明次韵::孙继芳::海畔青山山上城，野桥村巷接昆明。峰开林木千章秀，水抱沙田十顷平。蛮井夜深人未定，炎洲霜后瘴还生。飘飘万里西南路，莫采芙蓉怆独行。
邺下赠吴山人闻官军与倭战不利::卢楠::慷慨燕市歌，萧萧易水风。至今多感激，常摧壮士衷。邺中逢吾子，正值风尘里。剑歌为尔开，一语肝胆是。西北戎马喧，东南海水翻。尔我俱草莽，谁能期报恩。白马河上驰，翩翩欲何为。三军气已死，主将无复知。君有鲁连箭，赤羽不肯见。请为约矢书，一解聊城战。
新乐王晚年得子歌::王弘诲::高皇九叶神明胄，青社分茅世相授。籍甚贤王乐善声，河间东平此其后。兔苑当年故叟从，兰台异代想雄风。稷下儒生推俊辩，邺中才子托深衷。二酉发藏横万轴，焚膏继晷窗前读。紫文金简辨石函，青藜杖火分天禄。时时落笔洒云笺，光芒万丈凌紫烟。七步才华曹子建，一斗风流李谪仙。适来授简邀赋咏，为报熊罴新应梦。年过五十始悬弧，孔释今看亲抱送。想当喜气正充闾，一颗光呈掌上珠。帝子自应龙作友，宫人好唱凤将雏。由来有子万事足，况复振振咏公族。冰神玉骨总称奇，衮圭茅土占遐福。君不见海中仙果子生迟，开花结实三千期。又不见汉帝子孙多隆准，天潢万派绵金枝。当今主器归离震，星重辉兮海重润。诜诜宗子正维城，定扶神鼎匡昌运。物理真逢数盛丁，泰山东海兆佳祯。周雅绵绵颂瓜瓞，汉室宁誇带砺盟。
襄阳曲::李端::襄阳堤路长，草碧柳枝黄。谁家女儿临夜妆，红罗帐里有灯光。雀钗翠羽动明珰，欲出不出脂粉香。同居女伴正衣裳，中庭寒月白如霜。贾生十八称才子，空得门前一断肠。
山家::易士达::万木回环八九家，挑藤去去路欹斜。无端杜宇催春急，叶落山头踯躅花。
代饯无为马使君口号::洪朋::伏波勋业风流远，皂盖朱轓尚小州。一曲阳关双别泪，百壶清酒两遨头。三年牢落应难借，五马踟蹰更少留。珍重促装归汉阙，胡床空复庾公楼。
乐府杂咏六首·花成子::陆龟蒙::春风等君意，亦解欺桃李。写得去时真，归来不相似。
叶审言张子长同游北山智者寺既归复与子长至赤松由小桃源登炼子山谒二皇君祠回宿宝积观赋绝句十首 其四::黄溍::山中今是太平民，尚与人间隔几尘。流水桃花三百曲，莫教重误武陵人。
送友人之京::孟浩然::君登青云去，予望青山归。云山从此别，泪湿薜萝衣。
兼善赴义塾南渠有诗予亦继作八月廿四日也::顾清::兰堂拙馆旧游歌，屈指年光六十过。师席再登传父子，书香一脉会松萝。青灯黄卷瞻依切，时雨春风感系多。他日分明眼前事，庭柯落叶水回波。
新春出游白石试笔四首 其四::湛若水::上上仰圣楼，举手望北辰。目短意苦长，咄咄多浮云。
初至海上时有倭警::杨巍::一气混茫白画阴，不知大块有高深。潮酣真惧初来客，岁暮空怀远望心。日隐蛮墟将万里，烟生蜃岛忽千寻。于今圣主当中国，海若天吴莫浪侵。
题汪仪凤墨梅::程敏政::春意花先觉，冰威力自禁。漫夸三昧手，谁识岁寒心。
次韵马仲元推官贺五马喜雨::陈棣::甘澍随车未足贤，商霖小试涨晴川。溶溶旧绿低蝉柳，聒聒新流响露田。刈熟腰镰争满载，叩门乞粟不论钱。老农岂但歌襦袴，尽道今年胜去年。
今年::卢青山::今年雨冷春来晚，及至来时势愈敢；譬车驰急不能收，长超突入夏之畹。蚊虻夜起无人知，一旦嗡喁浮窗扇。山上新绿覆老绿，绿上更铺鸟声满。此景若失人将嗤，亟欲持筇病忽啖。颓坐手脚真湿泥，窗外双燕飞如赶。
又集杜二首兼怀石可丈 其二::黄锦::汉朝陵墓对南山，玉露金茎霄汉间。永夜角声悲自语，东来紫气满函关。舍舟策马论兵地，嫩叶浓花满目班。戏假霜威促山简，来游此地不知还。
舟卧听雪::凌义渠::腊月如常暖，兹宵觉未曾。听声仍带雨，散粒乍为冰。以我客途始，遥知寒思增。与舟相齧处，彻夜冻层层。
恭和皇帝宸翰四绝句::胡仲弓::凭嵩望杀旧山川，万里云迷不尽天。汴水流经淮泗去，更无人买北归船。
禅人写真求赞::释正觉::野水秋自瘦，枯山春复肥。胡床放得稳，默默坐亡机。电流柄拂，云入田衣。位分偏正兮，道出离微。
慎侄来侍求偈::释德洪::十方都卢是个虎，玄沙斫柴见不怖。傍却报僧云是汝，言中有响今谁悟。华林年少相体解，庵中与之同行住。谁会呼作大小空，痴儿见之毛卓竖。我居十年无侍者，呼唤应时随指顾。有人问著是何宗，万里无云霜月苦。
水龙吟 郁孤台怀古::熊盛元::鹧鸪声里花飞，倚栏销尽风云气。群峰乱叠，双江怒涌，孤台高峙。惶恐滩头，青枫渡口，泪酸眸子。叹红楼旷远，白衣寥落，应难诉、飘零意。林表鹃啼未已。阻归程、浩茫烟水。扁舟一叶，垂杨千缕，更凭谁系。上苑春莺，长安夕照，尽沉波底。问何人伴我，携樽啸月，向松边醉。
水调歌头（上沈倅）::卢炳::再拜识英度，喜气觉飞浮。神清骨秀，元是蓬莱谪仙流。盖去冲摩霄汉。刚向平分风月，半剌岭南州。素蕴未施展，阔步尚淹留。从此去，朝帝阙，侍宸旒。论思献替、要须直与古人侔。好是羽仪朝著，勒就鼎彝勋业，却伴赤松游。曳杖太湖曲，笑傲八千秋。
灵芝歌::史鉴::灵芝生，粲若英。来百福，世其昌。灵芝生，光且奕。庆斯钟，象乃德。灵芝生，铜池中。和致祥，寿无疆。灵芝生，气之粹。配庆云，象华盖。灵芝生，受天祜。祜维何，锡尔祚。灵芝生，何轮囷。子孙兮，宜振振。
偈颂一百三十三首 其一一一::释法薰::禁足护生，西天此土。尽是死门，终非活路。
泊牛渚矶::梅尧臣::落帆牛渚前，便为牛渚宿。波摇残照中，采翠浮岩谷。岩谷足幽篁，石上罗寒玉。裁作娲氏笙，堪吹凰凤曲。楚客夕无眠，独将清籁续。更看江月来，还想燃犀烛。
霜叶飞 冬日闲宴::黄裳::谁能留得年华住。韶华今在何处。万林飞尽，但惊天篆，半空无数。望消息、霜催雁过，佳人愁起云垂暮。就绣幕、红炉去。金鸭时飘异香，柳腰人舞。休道行且分飞，共乐还一岁，见景长是欢聚。大来芳意，既与名园，是花为主。翠娥说、尊前笑语，来年管取人如故。向寂寞，中先喜，俄顷飞琼，化成寰宇。
寒食寄京师诸弟::陈䞇::杜陵寒食思诸弟，京国笙歌不共听。独坐小斋成寂莫，捲帘空对晚山青。
和景仁七十一偶成::司马光::心地长闲为己物，年华不驻是天时。当时海上乘槎客，维楫都无行所之。
惜馀春慢 饯春::郭则沄::几日朱楼，东风如梦，数到销魂时候。香尘旧苑，粉本残山，谁省倚阑人瘦。犹是春前画廊，觅遍斜阳，翠僝红僽。问王孙归路，津亭篴罢，暮寒知否。还念我、弹墨鸾襟，沾香鸳帕，渐渐风情非旧。伤高有泪，怨别何心，坐数落花偏久。听到千山杜鹃，芳梦醒初，清钟催后。纵空帘重卷，绿阴如许，怎禁回首。
雨中赠仙人山贾山人（即贾鹏也）::柳宗元::寒江夜雨声潺潺，晓云遮尽仙人山。遥知玄豹在深处，下笑羁绊泥涂间。
鹊失巢::胡奎::双鹊结巢庭树枝，雌雄饮啄长相依。东方风来知太岁，树高巢重身多累。引雏树问高下飞，长见鸣鸠好羽仪。岂意尔鸠鸣聒聒，白书相期即相夺。鹊失巢，良可悲。高冈凤凰知不知。
和康提刑过端州::陈怿::旧历江山眼重开，平成摇辔赏嵩台。晋康假道昔为守，按部今持使节来。
送滕亢擢第归苏州拜亲::岑参::送尔姑苏客，沧波秋正凉。橘怀三个去，桂折一枝将。湖上山当舍，天边水是乡。江村人事少，时作捕鱼郎。
出真州::文天祥::天地沉沉夜泝舟，鬼神未觉走何州。明朝遣间应无是，莫恐元戎逐客不。
杂兴十首 其二::方一夔::老去蹉跎万事休，襟期甚不入时流。倦飞已作归林鸟，懒起犹如落草牛。一点眉黄无宦况，五分头白为诗愁。玉人期我沧洲上，未拟他年赋《远游》。
与治书来言为徐氏田累寄慰::释函可::今时谁复免忧虞，几度书来叹力痡。画阁已空搜白屋，小民欲尽索穷儒。多情自合为身累，彻骨惟应与道俱。无食无儿非汝恨，残毡犹可学双趺。
送海东之::黄清老::海东之，玉关之人奈子何！一朝趋试当大廷，搜奇抉秘如悬河。胸中二三策，发愤精研磨。中山兔毫渴濡染，绿文臣研出大沱。御卷足挥霍，如见山人泰华江之番。紫髯长戟冻不折，浊流鼓枻冰峨峨。得官固好好，东之情最真，遂使吾侬日相亲。不誇文字雄，退与寒士相推尊。淫哇郑卫非所云，阖闾城边种杨柳，柳江柳子子亦闻。我有刻玉书，愿与穷朝昏。子若修之可凌云，不废世间功与名。况闻子弟功策勋，一门科第凡五人。琼林之中翱且翔，如此文文而章章。所以青城樵者有歌曰：海东之，兄弟三人如凤凰。我歌曰：二雏亦复鸣朝阳。再歌曰：二雏亦复鸣朝阳。
送虚白上人序::高启::余始不欲与佛者游，尝读东坡所作《勤上人诗序》，见其称勤之贤曰：“使勤得列于士大夫之间，必不负欧阳公。”余于是悲士大夫之风坏已久，而喜佛者之有可与游者。去年春，余客居城西，读书之暇，因往云岩诸峰间，求所谓可与游者，而得虚白上人焉。虚白形癯而神清，居众中不妄言笑。余始识于剑池之上，固心已贤之矣。入其室，无一物，弊箦折铛，尘埃萧然。寒不暖，衣一衲，饥不饱，粥一盂，而逍遥徜徉，若有余乐者。间出所为诗，则又纡徐怡愉，无急迫穷苦之态，正与其人类。方春二三月时，云岩之游者盛，巨官要人，车马相属。主者撞钟集众，送迎唯谨，虚白方闭户寂坐如不闻；及余至，则曳败履起从，指幽导胜于长林绝壁之下，日入而后已。余益贤虚白，为之太息而有感焉。近世之士大夫，趋于途者骈然，议于庐者欢然，莫不恶约而愿盈，迭夸而交诋，使虚白袭冠带以齿其列，有肯为之者乎？或以虚白佛者也，佛之道贵静而无私，其能是亦宜耳！余曰：今之佛者无呶呶焉肆荒唐之言者乎？无逐逐焉从造请之役者乎？无高屋广厦以居美女丰食以养者乎？然则虚白之贤不惟过吾徒，又能过其徒矣。余是以乐与之游而不知厌也。今年秋，虚白将东游，来请一言以为赠。余以虚白非有求于世者，岂欲余张之哉？故书所感者如此，一以风乎人，一以省于己，使无或有愧于虚白者而已。
皇长子挽词 其二::弘历::三年未满失三男，况汝成丁书史耽。见说在人犹致叹，无端丛已实何堪。
芦店拜范十三舅墓和孝斯韵::王彦行::山丘馀恸付羊昙，孤露怀恩百不堪。丹旐苍凉如昨梦，黄罗报答有深惭。剩将絮酒浇新碣，相向林风暗暮岚。欲赋大招浑未敢，魂兮犹自恋江南。
南园偶题::王禹称::天子优贤是有唐，鉴湖恩赐贺知章。他年我若功成去，乞取南园作醉乡。
望江南 其一 拟后主::姚华::江潋滟，极浦绿愁侬。汾水汉才人自陋，图将并剪剪吴淞。春在浪花中。
偶题::姜特立::平生不作守钱虏，万事随比了即休。收拾诗篇閒事业，追随歌酒老风流。
次余仲庸松风阁韵十九首 其十三::裘万顷::檐间新燕几时来，檐外闲花往岁栽。丹杏碧桃浑落尽，绿阴低处结青梅。
以坡公君如大江日千里我如此水千山底为韵作小诗十四首重送在伯盖深有感于斯句云 其十一::赵蕃::频登采芹亭，所乐非山水。君今去我东，愁绝重来倚。
春晚杂兴十二首::方回::卖茶犹说有征讥，蕨菜何为入市稀。往往提篮采山者，怕逢猛虎竟空归。
自江下徒步至庙山::赵蕃::雪岭模糊积未消，云林烂漫合仍飘。一儿跨牸饮田水，几担束梅同负樵。泥滓无嗟庙山路，魂栖正避浙江潮。污人更尔缁尘远，满眼何无诗思饶。
子安同年自上海寄便面赠诗三首和寄::陈曾寿::昏灯老屋宣南集，旧味醰醰最不忘。少日年华真一梦，兵尘天地永相望。翻因高咏生离感，可笑寒灰守故香。北烂南焦竟何世，与君何处话悲凉。
小桃红 买碧桃二本，供之莫愁小影前，赋此纪事::易顺鼎::粉染南朝白，脂染东风碧。犹想当年阿侯，生小脸痕靧雪。把红儿供养郁金堂，要沾些福泽。旧作王家妾，今作卢家客。曾住乌衣玳梁，双燕也还认得。错疑他姊妹嫁欢来，惹个侬愁绝。
眉僧晓岑仆未之识也持钵求施既辞以贫则愿丐::冯时行::门前剥啄遗儿应，客是平生不识僧。檀施咄嗟贫未可，词场驰逐老犹能。识凌风月收孤思，乞与云山伴曲肱。我亦从来惭绮语，休将此段拟传灯。
平原郡王南园诗二十一首·藏春::姜特立::牡丹过后看红药，赖有藏春得少留。恰似隋宫千彩女，锦帆一夜下扬州。
旧剑::郑用锡::补缀原关中阃事，莫邪不用太无聊。牵衣我欲持三尺，斩此安昌答圣朝。
咏物十首 其一 鹉鹦::蒋春霖::尔亦聪明误，生憎言语非。漫矜吾舌在，知否托身微。日暮怜红豆，天寒赋绿衣。年年乡国梦，空见陇云飞。
和次山赠别::胡寅::牧养改闻政失中，茇棠深愧召南风。却归旧隐三家市，回望耆儒一亩宫。惠帐我今寻怨鹤，苹洲君复送惊鸿。别怀不得同杯酒，西柄居然挹大东。
都城正阳门西大士祠予向尝游乌近乃知为故明洪督师祠也 其二::全祖望::松杏沦亡罪岂轻，累臣分应死危城。偷生视息非无为，欲报吾皇香火情。
菩萨蛮 其三 不寐::左锡嘉::凉飙瑟瑟芦飞雪。愁连一片关山月。相对不胜情。长空雁字横。井梧飘落叶。虫语鸣凄切。此调叶清商。做成今夜凉。
留题云门::萧翼::绝顶高峰路不分，岚烟长锁绿苔纹。猕猴推落临崖石，打破下方遮月云。
秦州看雨::王云凤::昼锁重门看雨卧，雾为车马风筛簸。恰似读书山寺时，独坐空庭松数个。
夏夜::陈与义::待到天公放月时，东家乔柏两虯枝。悬知满地疏阴处，不及遥看突兀奇。
八音 其一::朱之蕃::土牛鞭后见春回，群木勾萌早放梅。吹彻匏笙鸣瑞凤，挝将革鼓隐轻雷。竹抽新笋穿阶出，花惹游丝隔苑来。采得茶归烹石鼎，不妨中夜醉金杯。
怀西樵吟送梁生南还二首 其二::欧大任::西樵千丈望罗浮，十载藏书尚有楼。蓟北归人凭问信，七松明月铁泉秋。
送熊郡博之雷州::陶益::香芹流影碧参差，赋代凌云觉愈奇。倚马才名悬上国，飞鸿宦迹寄天涯。图书互拥催行色，冠盖相连及饯时。此别定应多雨露，雷门声动莫辞迟。
寿谢寄甥广文七十 其二::杨敦诗::解组归田孝友敦，东山高卧古风存。不贪禄秩怀根本，惟爱诗书教子孙。寿相果然同佛相，德尊何止颂年尊。他时凤诏征梁灏，还与边韶腹笥扪。
寿胡二峰::钟芳::斗柄插子月将半，主人适际悬弧辰。芝楼新映雪山晓，桂卣旋开云谷春。客底宾僚成骨肉，座间松鹤赞丰神。惭予一舸烟波外，清醑无因侑寿樽。
林德祖有诗寄光禄蒋卿梦锡阶及送朱博士骏发终篇皆见及次韵寄怀 其一::程俱::闭门那复赋三都，传世何妨强著书。东海遗荣行路叹，南山归隐故人疏。尚平婚嫁无馀累，摩诘身心即净居。六十挂冠虽早计，绝胜衔索泣枯鱼。
洞山泉为谐舜咨赋::释宗泐::此水何年有，潇潇日夜声。不教人外见，偏向洞中鸣。客思初无睡，禅心自不惊。休论为世用，且作在山清。
《论语》 其二::舒庆春::国事难言家事累，鸡年争似狗年何。相逢笑脸无余泪，细数伤心剩短歌。拱手江山移汉帜，折腰酒米祝番魔。聪明尽在胡涂里，冷眼如君话勿多。
蓼莪::佚名::蓼蓼者莪，匪莪伊蒿。哀哀父母，生我劬劳。蓼蓼者莪，匪莪伊蔚。哀哀父母，生我劳瘁。瓶之罄矣，维罍之耻。鲜民之生，不如死之久矣。无父何怙？无母何恃？出则衔恤，入则靡至。父兮生我，母兮鞠我。抚我畜我，长我育我，顾我复我，出入腹我。欲报之德。昊天罔极！南山烈烈，飘风发发。民莫不穀，我独何害！南山律律，飘风弗弗。民莫不穀，我独不卒！
鹤鸣亭绝句四首::辛弃疾::清欢那复笑开口，閒事长令闷破头。更有不堪萧索处，西风过了菊花秋。
忆江南 其二::易顺鼎::江北好，少妇也能勤。市远预储新岁酒，家贫不典旧宫裙。髻挽六朝云。
出山 其一::李俊民::兴尽东山命驾忙，断云似与雨商量。出门卷地颠风起，送客何须尔许狂。
某近与和叔游景爱之不足因吟短篇以赠::强至::夫子南州杰，相逢出肺肝。平生潜圣阃，壮岁尚儒冠。鸱鷃霄垠击，蛟龙井底蟠。耻将孤愤剑，容易向人弹。
吊殉节五妃墓::林中桂::谁将明祚复延长，六月投缳日色黄。节凛泉台甘结伴，躯捐海国愿从王。宫帏永别同埋玉，脂粉宁悲久瘗香。行过魁山遗冢在，至今犹绕老烟光。
一得兄偕乡贤柏窗钓客观澜来信阳席间分韵君自故乡来得来字::李映斌::寥落中州地，新诗谁共裁。秋深寒雨过，叶落故人来。山水宜相对，阴晴不用猜。应知欢聚短，珍重掌中杯。
次韵感怀::程公许::雨淫萧艾掩嘉蔬，况敢堆盘荐腹腴。借问素餐颜有忸，河边宁作鲍生枯。
夏州胡常侍::罗隐::百尺高台勃勃州，大刀长戟汉诸侯。征鸿过尽边云阔，战马闲来塞草秋。国计已推肝胆许，家财不为子孙谋。仍闻陇蜀由多事，深喜将军未白头。
梦江南 其三::温倩华::红情懒，无奈剪刀风。一夜春寒花骨瘦，半阶香雨蝶愁浓。人影隔帘栊。
过戴居士宅::高启::江边戴颙宅，地好惬幽寻。高树藏卑屋，新篁补旧林。鸟成留客语，云作护花阴。不负沧洲约，重来论夙心。
颂古十七首::释道行::赵州放睛著，碓觜忽生花。虽然无一事，验尽当行家。
送大姊还家::费墨娟::何堪分袂夕阳斜，雉水金湖别路赊。检点归航心似箭，安排行李泪如麻。寂寥篱下孩儿菊，冷落庭前姊妹花。愿得东风解人意，片帆留住不还家。
花下::庞铸::香满西园晓雨微，万红千翠自高低。若为常作庄周梦，飞向幽芳闹处栖。
游宝象林题花冢 其四::欧主遇::歌拍诗筒耐可闻，狭邪道上醉红裙。行云浪说当年梦，好赠空山一片云。
悼亡百绝句 其二十八::许传霈::十二胎生自哺劬，艰辛每岁听呱呱。最难穷巷分无乳，走乞炎天舌本枯。
寄范佑之::刘敞::吾子世罕识，他时醒亦狂。由来韵高逸，固自得轩昂。阮籍哭道路，接舆歌凤凰。之人亦岂病，相叹不能忘。
奉和文潜赠无咎篇末多见及以既见君子云胡不::黄庭坚::谈经用燕说，束弃诸儒传。滥觞虽有罪，末派弥九县。张侯真理窟，坚壁不与战。难以口舌争，水清石自见。
蜀汉::陆游::蜀汉崎岖外，江湖莽苍中。冷官家世事，独立古人风。已老学犹力，久穷诗未工。悠悠千载後，此意与谁同？
如梦令·只把灵台频扫::谭处端::只把灵台频扫。惜取自家真宝。火里长莲花，便是修行玄奥。颠倒。颠倒。境灭心忘了了。
赋得钱塘潮送王缮部赴浙江分司::尹台::燕京八月风呼号，枯桑古柳纷飘摇。茫然送客感秋思，万里忽忆钱塘潮。钱塘潮势秋中盛，家家看潮箫鼓竞。星向海门转玉衡，月当天峤悬冰镜。冰镜玉衡寒荡摩，江光潮气横天河。空迎登丘望远海，安得挂席浮长波。羡君白舫乘秋风，南眺钱塘烟雾中。想归帝阙誇奇览，定赋观潮大海东。
送朱侍御仲南使淮扬::黎民表::华菊秋灯照夜阑，平明车骑发长安。借筹实控徐关险，转饷还襟楚甸宽。披沥正烦盐铁议，冰霜不愧惠文冠。曲江更接宾游盛，楼阁金银起壮观。
次韵和王巩::苏轼::谪仙窜夜郎，子美耕东屯。造物岂不惜，要令工语言。王郎年少日，文如瓶水翻。争锋虽剽甚，闻鼓或惊奔。天欲成就之，使触羝羊藩。孤光照微陋，耿如月在盆。归来千首诗，倾泻五石樽。却疑彭泽在，颇觉苏州烦。君看驺忌子，廉折配春温。知音必无人，坏壁挂桐孙。
折柳篇::许景先::春色东来度渭桥，青门垂柳百千条。长杨西连建章路，汉家林苑纷无数。萦花始遍合欢枝，游丝半罥相思树。春楼初日照南隅，柔条垂绿扫金铺。宝钗新梳倭堕髻，锦带交垂连理襦。自怜柳塞淹戎幕，银烛长啼愁梦著。芳树朝催玉管新，春风夜染罗衣薄。城头杨柳已如丝，今年花落去年时。折芳远寄相思曲，为惜容华难再持。
偶示诸生 其二::全祖望::沈郎曾有膏肓语，为读君诗长傲多。几度沉吟难自克，江河满目正颓波。
游白马寺逢安心上人::释德洪::伞盖山前曾卓锡，晋安王初造禅室。水火定成人未知，部曲不前马辟易。床边卧虎如睡犬，王虽及门不敢入。冰雪亲瞻道德容，再拜平生愿心息。两泉俱出雌雄龙，玉壳灵龟蛇五色。聪禅笑傲贤王喜，鱼龟乃能就掌食。高风乾没五百年，依旧云山如夙昔。雨中来游春已老，忽见江南少年客。坐中偶生乡井心，想见禅山倚天碧。清境幽閒欣可名，偶然得句因题壁。
代恩平郡王赋董氏园亭::史浩::怪底王生愿卜邻，岩前有月对颐真。夜深清影频侵户，日永虚堂不著尘。能向个中参妙旨，却于忙里作閒身。朝回试解黄金带，即是毗耶彼上人。
台邑八景::章甫::东方既白唱金鸡，天半朱霞晓望齐。锦绣千端云外织，层层挂在海峰西。
四月二十四看《围城》作::卢青山::人生如围城，堞垒阻隔之。内者不得出，外欲架云梯。人生如围棋，搏杀真狂痴。看汝得活日，是我必死时。人生如围城，得解亦何持？入者空无有，出者荡无归。人生如围棋，结局莫过斯：半死各半活，相见大欢慈。
次韵堇蒲春日书怀 其四::厉鹗::端居风物际升平，不觉吴霜点鬓生。上冢年光潜委巷，趁潮清梦入严城。啖齑元是儒林味，焚草无劳后世名。有约出郊真兴剧，柳花如雪爱初晴。
次山脚壁间韵::释今辩::一峰高锁不从今，豪贵亭台世共钦。登眺此时随极目，笙歌何日断清音。风飘碧瓦垣多缺，草满瑶阶树少阴。胜事已空山独秀，层崖夕照紫云深。
水龙吟 悼佟副军长麟阁、赵师长登禹::刘鹏年::哀笳夜动边关，无端鳄浪排空起。毒龙砺角，饥鹰奋爪，舳橹千里。毁室何堪，戴天难共，及锋当试。率幽燕子弟，突围陷阵，期少吐，胸中气。飒爽英姿争视。剪凶顽、指麾如意。庸奴叛国，降幡暗竖，大功全弃。五丈沉星，三军浴血，伤心遗志。望云车风马，忠魂万古，洒英雄泪。
谢善礼姻丈见过::俞铠::家慈乖白病添臞，相见频烦问起居。行畏地崎扶有杖，舍违江远食无鱼。交游眼底谁知己，寂寞城南一草庐。几度凭轩重怀感，似君高谊世应疏。
满江红 其三 栖霞岭岳武穆王::吴藻::血战中原，吊不尽、忠魂辛苦。纷纷见、旌旗北指，衣冠南渡。半壁莺花天水碧，十围松柏云山古。最伤心、杯酒未能酬，黄龙府。金牌急，无人阻。金瓯缺，何人补。但销金锅里，怕传金鼓。墙角读碑斜照冷，墓门铸铁春泥污。爇名香、岁岁拜灵祠，栖霞路。
寄清凉和上人二首之二::贺铸::南国风流百不存，石头今是给孤园。山连雉堞犹侵路，潮送渔舟自到门。方丈定容居士病，贝多应待客儿翻。悬知後日逢迎际，桃李春风两不言。
与许彦明夜话有怀王钦佩赋寄::文徵明::八月驱车入旧京，戍尘千里暗江云。承平日久方多事，交旧星稀苦忆君。洛下秋风应已至，江东暮雨不堪闻。一时幽意何人会，灯火微吟对许浑。
春夜宿海雪寺::完璞琦公::喧静同一致，大隐即山居。乃知道者流，所止恒晏如。煌煌旧吴会，郁郁高人庐。山阁花雾暝，池馆绿阴初。复此良夜月，禅影流碧疏。素友惬清会，境寂钟磬余。离坐忘言笑，超然悟玄虚。不卧如有愧，尘路何驰驱。
和远老韵二首::吴芾::平生痼疾在烟霞，到处林泉是我家。若也远公容入社，直须酤酒不须茶。
草堂 云际山::程颢::南药东边白阁西，登临身共白云齐。上方顶上朝来望，陡觉群峰四面低。
烟台道中 其二::许南英::朔风捲地来，飞云连天积。日暮芝罘山，轮蹄一孤客。
所怀::文天祥::世途嗟孔棘，行役苦期频。良马比君子，清风来故人。相看千里月，空负一年春。便有桃源路，吾当少避秦。
入剡诗::殷仲文::野人虽云隔，超悟必有此。
真心::程滨::真心死去寂无声，认取当年始一惊。谁信氍毹调笑者，当年曾是一书生。
玉楼春::莫德光::电话铃催不忍听。知她又告宵来病。岂独纤小费关心，厮对光阴蚀几寸。灵犀枉有深深印。地老天荒心力尽。伤春人尽怨东风，身是东风当怨命。
得建业倅郑觉民书言虏乱自淮以北民苦徵调皆::陆游::邦命中兴汉，天心大讨曹。风云助开泰，河渭荡腥臊。日避挥戈勇，山齐积甲高。煌煌祖宗业，只在驭群豪。
十一绝句::王鏊::三顾频繁亦未闲，金陵东下是金山。分明铁瓮头边路，载得贤人与共还。
寓淮阳驿二首::张耒::悠扬短日下西墙，庭叶吟风作夕凉。客枕甚安无一事，邻鸡不用唤朝阳。
银州道中::蔡松年::小渡霜螯贱于土，重嵓野菊大如钱。此时最忆涪翁语，无酒令人意缺然。
登高凉山谒墓::陈廷光::云气拥松楸，佳城生意幽。扫残黄叶路，奠遍绿新篘。想像音容在，瞻衣涕泗流。东迁祷灵墓，端为护行舟。
苔石幽篁图::王鏊::湖嵌一卷多，潇碧数竿足。爱此亦何为，正也受命独。
竹溪直院盛称起予草堂诗之善暇日览之多有可::刘克庄::性癖多幽事，尤于爱月偏。远从天际待，迟至夜深眠。方恨冰轮缺，俄欣玉镜圆。且哦丹桂下，未傍人槐边。快欲骑鲸去，轻如化蝶然。徘徊惜馀景，窗下映陈编。
颂古五十三首::释文礼::因我得礼你，事从叮嘱起。谁知白苹风，不在秋江里。
栖贤寺寄怀顿修诃衍 其二::释今严::迟日空山感易生，依稀犹记别时情。梧桐一叶罗浮寺，砧杵千家雁翅城。高树远峰寒月影，暗虫疏雨夜钟声。此时拟赋思君咏，直至召集始得成。
小葺村居::陆游::昔我作屋时，趣欲庇风雨。茆茨寒自刈，条枚细相拄。庳湿生蚍蚽，得暖森翅羽，摧挠自栋梁，朽败连柱础。邻父为我言：努力谋安处，土坚瓦可陶，步近木易取。岂知七十翁，沈痼久未愈，身世如浮沤，家舍真逆旅，一床居易足，十岁敢自许。且当复其初，浩歌卧环堵。
西北::徐渭::西北谁家妇，雄才似木兰。一朝驰大道，几日隘长安。红失裙藏镫，尘生袜打鞍。当垆无不可，转战谅非难。
徐州洪::薛瑄::乱石何巉岩，长堤更宛转。狭岸忽陡起，急濑如注坂。回旋聚流沫，骇浪洒雪霰。舟行良已难，下上劳拽挽。翻思游川峡，江石尤险远。瞿塘十二滩，波浪激雷电。回视过兹洪，反若历平坦。乃知所观大，小者不挂眼。
题画 其二::缪公恩::浓阴一片落窗前，漠漠澄波浸碧烟。草阁江深寒正好，蒲帆谁系米家船。
上司理时偕卢公兼怀令兄九台年丈::王应斗::看花曾近五云边，梦绕金门四十年。宝锷秋横湘浦月，高牙夜肃汉江烟。重瞻祥李光先泽，转忆甘棠竞后妍。白首狂歌天有二，可胜怀古思悠然。
萧山道中作::乾隆::溪窄绿塍阔，水肥乌榜轻。开篷画芃蒨，挂席剪澄明。南国春方丽．越天云复晴。山阴指明日，已是镜中行。
题桃源图::李昱::绿桃花发武陵春，知是秦时避世人。纵使山川异风土，依然父子即君臣。傍岩茅屋鸡啼远，隔水柴扉犬吠频。何日扁舟亲到彼，坐看烟雨渺丝纶。
酬秦山人系题赠::皎然::出斋步杉影，手自开禅扉。花满不污地，云多从触衣。思山石藓净，款客露葵肥。果得宗居士，论心到极微。
景明楼::弘历::堤亘湖心上有楼，昆明烟景座中收。春秋无尽风兼月，左右何须女与牛。鱼颉鸟䀪自飞跃，波光云影相沉浮。岳阳记语当前景，吾亦同之廑先忧。
滕观察先生招游湖上藩臬诸公咸集命余赋诗::胡应麟::弱水盈盈一望中，群仙环佩起天风。青霄尽敛浮云色，紫气遥临大海东。
次韵范石湖北窗书怀一首::王阮::骄阳重郁结，凉飙惊豁开。排户始奔突，转隙少徘徊。仄闻风伯言，敬为邦君来。邦君著之诗，快心吾已灰。独念暑耘人，斯时若为怀。所愿均此施，醒然与之偕。有冰何心浆，有翁何心醅。莫吹天上云，要洗田中埃。高枕谢北窗，披襟笑登台。伏读旨意大，倍使吾容斋。
昆山响梵阁怀季常上人游九峰二首::程嘉燧::袈裟相伴踏清秋，健即闲行懒即休。记得罢琴吹笛夜，雨声茅屋小如舟。
《周礼》注引逸诗::佚名::敕尔瞽。率尔众工。奏尔悲诵。肃肃雍雍。无怠无凶。
画马二首 其一::蒋冕::千金骏骨本空群，一入天闲更绝尘。元狩乐歌今不作，松阴空老涯洼身。
答或人::张鷟::宁可且将朱唇饮酒，谁能逐你黑齿常之。
次韵周次公 其二::韩淲::自觉颓然已白头，尘尘何地不周流。从渠胶扰蜗牛角，连雨清寒正麦秋。
新秋杂感四首 其二::曹铭彝::瓣香谁也奉湘阴，独立苍茫感嗣音。争币外庭伸士节，裹尸辽海见臣心。论缘正本恩江总，谋及平吴负郭钦。此往若为天下计，百年应有异苔岑。
登多景楼::蔡肇::卧病江边一钓舟，江光晚色净淹留。山蟠京岘城随仄，水合中泠海共浮。席有笙萧吹井陌，斋余钟梵到林邱。道人说合龙天出，未暇燃犀照九幽。
挽雇学正::郑居中::广文官舍冷如冰，几叹朝衫脱未能。忽买春田埋玉地，犹悬绛帐读书灯。佳名空缀仙都石，妙偈争传海寺僧。一幅粉旌春水漫，惜君谁不涕奔腾。
秋燕六章 其一::张采庵::浮踪浪迹自年年，瘦影伶俜掠远天。可有心情投玉梦，已无花片落琼筵。时危易竭江关泪，路阻难传咫尺笺。六代豪华云散去，一回相顾一凄然。
闻虏人败于柘皋作口号十首::庞谦孺::京口人来说禁江，似闻胡骑再跳梁。夜来急递传新报，见说官军战顺昌。
新凉::王叔承::新凉树杪来，风色动衔杯。檐晚蜓蜻挂，篱晴蛱蝶回。一溪秋水到，满屋豆花开。无限江南意，吴歌醉懒裁。
宿武连县驿::陆游::平日功名浪自期，头颅到此不难知。宦情薄似秋蝉翼，乡思多於春茧丝。野店风霜俶装早，县桥灯火下程迟。鞭寒熨手戎衣窄，忽忆南山射虎时。
即事用天竺韵::葛天民::寒食少逢天气佳，十朝九日雨如麻。新巢唯有燕生子，小巷已无人卖花。
松云轩四首为陈宜赋 其三::刘崧::林下高轩日日开，清风时共故人来。鸟啼更在云深处，白昼松花满石台。
续茅山秀才吟::顾况::驻马上山阿（茅山秀才），风来屎气多。
江行次武昌县::卢纶::家寄五湖间，扁舟往复还。年年生白发，处处上青山。去国空知远，安身竟不闲。更悲江畔柳，长是北人攀。
狱中集古十六首　东岩同扉 其七::韩邦奇::燕臣昔恸哭，千载为悲辛。圣代复元古，如君何足珍。
海行杂感 其十::黄遵宪::一日明明十二时，中分大半睡迷离。黄公却要携黄奶，遮眼文书一卷诗。
梅市暮归三山::陆游::日日蛮童佩一壼，壼乾时亦复村酤。横林露塔远犹见，暮霭笼山淡欲无。绿浦例凭菰作界，画桡常遣鹭前驱。此身元是沧浪客，敢学高人乞镜湖。
送刘乾阳老师入贺咏花诗册荷花::韩上桂::太乙仙舟溯月明，独携绛节向神京。云间翠盖遥相接，挹赐金茎羽翼生。
挽陈简墀::黄浚::公丧突如来，令我泪横泫。回思文字缘，此泪信难免。平生好放言，孤往犯众眄。公独手我诗，谓此泠然善。驰书讯罗瘿，爱士意不浅。东归见颜色，霜菊照新盏。招从曾与麦，吐语各俊謇。当时固魁梧，奄忽隔俯俛。一朝乔木凋，万事风嘱转。前游那忍念，楼宇俨在眼。世儿习脂韦，雅识晚稍鲜。斯人终足惜，吾语卒非舛。生刍致遥奠，三叹洗馀狷。旻天助萧恻，秋檐雨仍潸。
初入燕京马上口占::罗万杰::帝城宫阙隐蓬莱，此际遥瞻曙色开。吊古应怜击筑泪，狂歌独愧掞天才。西山爽气千层出，碣石晴云万里来。闻道圣朝多市骏，黄金依旧满燕台。
奉和行经破薛举战地应诏::褚遂良::王功先美化，帝略蕴戎昭。鱼骊入丹浦，龙战起鸣条。长剑星光落，高旗月影摇。昔往摧勍寇，今巡奏短箫。旌门丽霜景，帐殿含秋飙。河池水未结，官渡柳初凋。边烽夕雾卷，关陈晓云销。鸿名兼辙迹，至圣俯唐尧。睿藻烟霞焕，天声宫羽调。平分共饮德，率土更闻韶。
寒食途中书事::洪希文::去年召募赴霞城，尘暗貔貅百万兵。又是去年去时节，数声啼鸟断人行。
除夕感兴二首 其二::江源::旅馆谁相问，兀然空一身。岂知新岁酒，已少去年人。渐与骨肉远，空邻鸥鸟亲。无论去与住，谁道不逢春。
题道士黄宇中小景 其七::李昌祺::微雨行秋送嫩凉，蕊珠诵罢礼虚皇。𪖙𪖙一枕蒲团睡，便是长生不死乡。
六县吏人为爰珍歌::佚名::我有田畴，爰父殖置。我有子弟，爰父教诲。
秋日炳寰王翁携榼相过因邀刘逊庵兄弟同集::孙传庭::高饮谁堪继鹿门，多翁风尚晚逾敦。耆年雅兴犹诗社，暇日清欢但酒樽。有客悲吟同宋玉，何人起舞似刘琨。相逢惟问奚囊物，旧赋新诗与细论。
又三绝::文天祥::人间万事转头空，皂帽飘萧一病翁。不学孟嘉狂落魄，故将白发向西风。
二子涉长江二章 其二::湛若水::二子采芙蓉，因得直通理。刊落支蔓烦，于以观太始。尝闻十丈花，孤光映天地。何以映天地，如船之藕是。欲窥本来相，来照玉井水。
同赵汝存宿大关山洞借食僧家::温纯::簇锦传灯照眼明，兴来披豁总关情。观风转向云岩下，得侣何妨鸟道行。辟谷山中容我住，采芝方外有僧迎。逢人说尽金银气，谁向空门问此生。
酬汾守郑大夫::李复::郑公赋政鬓如丝，符竹新分晋水湄。招客远郊常置驿，论文古训旧笺诗。汉庭行曳尚书履，泾谷曾刊隐士碑。今日湖亭共游汎，追怀子美昔同时。
村居初夏::陆游::暮境难禁日月催，腊醅初见拆泥开。压车麦穗黄云卷，食叶蚕声白雨来。薄饭蕨薇端可饱，短衫紵葛亦新裁。宦涂自古多忧畏，白首为农信乐哉！
日下书怀 其三::沈世枫::徐市务汗漫，文成何荒渺。婴姹事非真，蓬莱路亦杳。金石多误人，反以速其老。人生倏如寄，养身自有道。心恬理自顺，德浴身克澡。篯铿不为寿，颜子岂为天。三命有尽期，荣名为永宝。
句::谌祜::克复归神主，多才自不难。
忆旧八首 其四::金朝觐::吾慕陈梅岑，春华努力深。文章消宦气，诗句杂仙心。骏誉鹏抟海，蜚声鹤在阴。四经留旧迹，遗线尚堪寻。
和许隐君游西湖::顾璘::千峰万壑断飞埃，百顷湖光演漾开。大块丹青随意得，炎天冰雪傍舟来。不禁杨柳牵衣袂，况复荷花近酒杯。曾是君王游赏地，采云犹护旧歌台。
谷日大雪口号二首（客南京）::徐渭::晴天好驴稳如坐，鹅眼黄边只十个。今朝百个不教骑，早起怀人午将过。此时观中杨道人，三四黄冠拥火盆。东边殿阁高无数，笑指瑶池白玉京。
谢与乐兄赠药::释函可::祇因贫病易相怜，清泪频挥白雪前。犬马残生偷旦夕，何须药饵更延年。
赵清宪挽辞帖赞::岳珂::公为中司，排击元佑故臣，而犹拳拳于伊洛之门人。岂奏疏陈事或为世资而诎，而作诗怀友固不害于私情之伸耶。於虖，是私情也，而实出于公言。此吾之所以重叹，而列之于斯文也。
兰翠轩为陈廷璋赋::陈琏::彼美人兮貌清扬，开轩适近茹溪傍。依稀辋川之风景，恍惚浣花之草堂。雨过娟娟修竹净，风来馥馥崇兰香。时看霏翠落虚牖，或见水气生寒光。终朝相对尘虑息，如游九畹浮三湘。神閒气和乐自然，飞梦不到名利场。谢家兰玉信堪拟，蒋氏三径还可方。累世相承在诗礼，应是前人庆泽长。
湖上曲::刘崧::湖阴微雨裛新妆，隔浦风来水气香。閒凭船舷不归去，绿荷花底看鸳鸯。
山友辞 青菜子::王质::青菜子，青菜子，林静山空忽惊耳。闇中娟妙度清圆，东林吟罢西林起。叶青青，菜青青，飞到山深声转清。呜呼此友兮相会心，萧骚野响生寒林。
遇释尚无邻，知旧友某尚客金陵，作此寄之::郁达夫::昨遇南朝旧院僧，知君还自客金陵。板桥夜梦钗多少，淮水秋潮浪几层。食子只今迷日月，铜人应更泣觚棱。横流将到桃根渡，一叶轻航买未曾。
足成梦中::李纲::本来佛法无多子，正觉菩提弹指超。谁信曹溪一滴水，流归法海作全潮。
汤嘉宾以使事入江西将遍游诸名胜诗以送之 其三::袁宏道::九派浔阳地，寒潮一叶通。少年姑狡狯，太舌石玲珑。触路飞泉雨，扪碑怪穴风。到时秋正老，江景绘丹枫。
贺新凉 其一::苏渊雷::往事何堪数！想当年、江湖满地，阻吾归路。不信回车须痛哭，凄绝天涯囚旅。且莫问、闲愁几许。南国伤谗怜楚客，读洞庭袅袅秋风句。山鬼泣，夜难曙。年华似水留难住。忒匆匆、春风两度，乱飘花絮。一霎池塘红雨过，更是数声杜宇。低唤道、不如归去。旧恨新愁浑不管，只故人侠骨长埋土。拈泪笔，填金缕。
饮新嘉坡觞咏楼，次菽园韵 其一::丘逢甲::春风海上客徵歌，消受群花眼福多。我比石斋尤豁达，不妨坐抱顾横波。
代柬吴顺德 其一::邹智::吾儿即公儿，公母即吾母。公母抚吾儿，何异吾母抚。
杂咏一百首·崔昌遐::刘克庄::本欲除阉腐，安知召冠戎。缁郎不为相，朱贼得称雄。
鹿泉新居二十四韵::元好问::土门西边井陉渡，野日荒荒下汀树。榆关石岭都几程，客梦往往迷归路。尘埃风雨半生过，尽著筋骸支世故。宁州假馆又两年，未保东来不西去。山城百家家有山，觌面呈山谁一顾。卖书买得吕氏园，不谓全山举相付。北崖老作土灰色，拥肿形模一夸父。娟娟正有小峨眉，却立不容亲杖屦。就中抱犊尤峭拔，望见韩山即攀附。韩王砦头四望阔，全赵米如才数聚。眼中麾盖天上来，泜水鼓旗纷偃仆。汉家威灵万万古，石子连冈犹虎距。夏秋众壑会鹿泉，浩浩湍声泻馀怒。西南诸峰不知数，荡海鲲䲔尻背露。霏烟空翠有无中，百态阴晴变朝暮。灵岩龙泉曾一到，独欠封龙展衰步。学仙不爱徐童花，李相书龛心所慕。平生怀抱向山尽，老气崔嵬如有助。岩居枯寂朝市喧，喧寂两閒差有趣。得行固愿留不恶，流坎且当随所遇。何曾万钱何用许，方丈有山容下箸。管城初无食肉相，黄帽非供折腰具。明年高筑野史亭，天已安排看山处。多惭不及谢宣城，标出敬亭天一柱。
颂古一○一首 其六十五::释子淳::白头童子智尤长，半夜三更渡渺茫。任运往来无间断，不消船艇与浮囊。
次韵李袁州绝句七首 其七::赵蕃::传闻起柂祇数日，引领白云犹在天。试问今谁满台阁，顾令是老落林泉。
牧牛词::孙承恩::郊原一雨馀，烟草柔更绿。田家儿约伴，骑牛趁晴牧。风日和煦坡垄平，徐徐且弗驱之行。乌犍既饱还复卧，夕阳倒射牛背明。老牸顾犊每却立，犊子喜跃时一鸣。安閒了无觳𣫎态，物意顺适如人情。古槐阴阴如厦屋，儿亦槐根阁双足。莫言饲牛多辛苦，一饱已矣无庸心。牛饱儿欲饥，有饷不劳翁妪携。暝色沉沉迷远树，短笛横吹却归去。
寄题求志堂::陆游::古人不轻出，出则尧舜其君民；古人不轻隐，隐则坐使风俗淳。孰知後世乃不然，唐虞日远如飞烟，异端欲出六籍上，裔夷直居中夏先。穷居求志达行道，傥不塞责真负天。士固不可苟富贵，顾亦岂可徒贫贱；如其一念有媿心，宁不终身戴惭面！老夫少年铁铸砚，欲窥圣门终未见。祝君勿恃来日长，八九十年如掣电。
寄题黄州李史君韦杜山居::刘敞::主人朝隐望谁先，卜筑城南地复偏。服食早知仁者寿，退休前惜大夫贤。封千户比苍苍竹，亩一钟金上上田。从此去天才尺五，几时鸡犬亦登仙。
题友卿鸾箫集 其四::丘逢甲::庶常旧馆今非昔，惆怅先朝旧侍臣。依旧箫声依旧月，乘鸾来看海扬尘。
送胡孟韬之沅江 其二::区大相::浮湘明日事，江畔莫行吟。易动骚人怨，难为国士心。秋风吹芷岸，落日暗枫林。知有还家梦，浔阳九派深。
漳河疑冢::俞应符::生前欺天绝汉统，死后欺人设疑冢。人生用智死即休，何有馀机至丘垄。人言疑冢我不疑，我有一法君未知。直须尽发疑冢七十二，必有一冢藏君尸。
幽逼诗四首::萧绎::南风且绝唱，西陵最可悲。今日还蒿里，终非封禅时。
书叹::陆游::人生如春蚕，作茧自缠裹，一朝眉羽成，钻破亦在我。少年不自珍，妄念然烈火，眼乱舞腰轻，心醉笑齿瑳。余龄幸早悟，世味无一可；但忆唤山僧，煎茶陈饼果。
自题帐额::许南英::古干古如铁，新条生意生。有怀思彼美，独立自含情。绮梦频年断，吟魂澈骨清。老来空色相，睡稳到天明。
又用雪湖韵写怀一首::谢迁::悬崖欲断青溪过，石上高眠醒来坐。泉声到处玉琮琤，举觞不用笙簧佐。人言佳境欠茅亭，紫翠中间著一个。个中适趣仅容膝，傲睨乾坤不知大。曲径斜通花木深，虚窗洞启烟岚破。暗香疏影月中梅，玉液琼浆雨馀蔗。时呼野鹤上轩除，旋摘园蔬荐宾斝。秋来丰乐如有期，老去宜休信多暇。高文宁愧北山移，清唱聊随东郭和。牛屯牧处芳草多，旧日生涯未容惰。如今亭上望牛屯，蓑笠无劳雨中荷。
长椿寺明孝纯刘太后像::韩是升::长椿古寺斜阳里，钟板萧条增暮寒。香火一龛孝纯后，庄严七宝比丘冠。未经浩劫图遗像，犹幸先期奉佛坛。百六十年题字在，如何都作九莲看。
安隐寺诗::苏泂::樟树何年种，娑娑满寺门。金身虚像设，画壁尽尘昏。龙虎青山远，冰霜碧甃存。坊官敬人客，顷刻具肴尊。
东饶介之::成廷圭::鲁连不为商贾事，贺监自是神仙人。解纷排难乃豪杰，嗜酒狂歌非隐沦。燕雀一生谋水食，凤凰千仞出风尘。太湖之水东作海，海上桃花树树春。
诗一首::王拱辰::圣神深意念遐方，前后皆驰谕蜀郎。从此邮亭为盛事，乘轺相继有三王。
次单君范袖来汪西皋所譔咏秋十章以示因和之::陈著::平生念不到轻肥，砧杵凄凄捣布衣。说与妻孥贫自好，相看一笑有春晖。
一苇所如四首 其三 秋::霍与瑕::秋风到岭海，万木暗萧疏。水落江涵石，云收天太虚。同我好舟俦，乘潮纵所如。忽忽东山外，窥出银蟾蜍。天光与水色，万里灿琼琚。行乐复行乐，浩歌清有馀。长篴悲远风，短箫翻采蕖。夜半潮既平，追欢尚纡徐。岂不怀归棹，感君意勤渠。
独坐::张澯::菊花原不待秋开，自对东篱自举杯。莫把轻枝斗风雨，重阳问我赋归来。
瓶中白海棠::屈大均::枝间开不久，却与胆瓶宜。岂有海棠好，而兼白雪姿。艳含膏露薄，香出粉光迟。异种非西蜀，花翁定未知。
送董汝淳太守之楚雄二首 其一::边贡::诗人重出守，万里一朱轓。苦节留三郡，英声振五言。山深夜郎道，花乱武陵源。月下劳相忆，清秋几处猿。
送人北归::吴师道::被褐南州客，依先北府居。起辞从事辟，归读古人书。暮雨江云湿，春风汴柳疏。他年有来雁，毋惜问何如。
次韵洪尉::方岳::平生坐狷狭，无与同襟期。宁论马得丧，但问蛙公私。其初或取憎，其究还见思。不思亦何伤，此癖终难移。
子尚墓种柏::王十朋::子尚乃如许，壮年坟已荒。我来亲种柏，含泪待苍苍。
病中杂言四首::皇甫涍::经时谢朝谒，因病得闲居。日暗牛羊下，风吹薜荔疏。乡心候秋水，晚计卜田庐。近讶交能绝，嵇康已著书。
题旌义祠::查元鼎::耰锄服田畴，干戈卫社稷。凌厉气无前，先驱争杀贼。制挺挞坚兵，所遇皆颠踣。少壮不策勋，悠悠徒视息。节重一身轻，浩然天地塞。名并诸功臣，精忠同报国。恨未补天南，恩遥承阙北。冰霜碧血凝，金石丹心勒。松楸泣杜鹃，凭吊增凄恻。
挽荣教谕 其二::胡奎::辛卯科名海内传，谈经不到伏生年。明珠径寸谁收得，流落天南海水边。
朱明洞景八首 其三 观窍池亭::卢龙云::造物藏无尽，居然入静观。池吟春草后，荷净倚□看。
悼龙翰臣方伯::冯志沂::昨见除书意已悲，谓君新废蓼莪诗。谁知远道怀人日，正是高堂哭子时。樽酒欢娱成昔梦，名山事业渺前期。年来亲旧凋零甚，我亦繁霜满鬓丝。
久拟重阳一登龙山以荒榛峭壁无容足之地欲访::吴芾::当年宋武筑凌歊，人去台空气尚豪。欲吊兴亡无处问，且凭茱菊荐芳醪。
宿胥江::江源::南江朝发棹，胥浦晚维舟。渔火隔溪暗，居人傍水稠。五更残梦后，百虑寸心头。跋涉天南北，能无愧海鸥。
王承可再示次韵::张守::为寮东越肯忘年，南越相逢两皓然。杜守谬容居召后，杨文那敢在王前。谁能狡兔营三窟，深羡神龙袭九渊。便合从公下吴会，济时无术拟求田。
送人之洛阳::徐积::待到伊川濯尽尘，洛阳城下且留身。文才得似长沙傅，试问如今有几人。
晚春送吉校书归楚州（吉中孚曾为道士）::李嘉祐::诗人饶楚思，淮上及春归。旧浦菱花发，闲门柳絮飞。高名乡曲重，少事道流稀。定向渔家醉，残阳卧钓矶。
万致柔还省亲舍仆闻而往候道中得此::张雨::数里平冈路，仙山迹渐分。柴荆来鹊语，村落去人群。粉阵松崩雪，涛头日濯云。不缘停仆御，直以候夫君。
六亲五法::刘向 编::以家为乡，乡不可为也；以乡为国，国不可为也；以国为天下，天下不可为也。以家为家，以乡为乡，以国为国，以天下为天下。毋曰不同生，远者不听；毋曰不同乡，远者不行；毋曰不同国，远者不从。如地如天，何私何亲？如月如日，唯君之节！御民之辔，在上之所贵；道民之门，在上之所先；召民之路，在上之所好恶。故君求之，则臣得之；君嗜之，则臣食之；君好之，则臣服之；君恶之，则臣匿之。毋蔽汝恶，毋异汝度，贤者将不汝助。言室满室，言堂满堂，是谓圣王。城郭沟渠，不足以固守；兵甲强力，不足以应敌；博地多财，不足以有众。惟有道者，能备患於未形也，故祸不萌。天下不患无臣，患无君以使之；天下不患无财，患无人以分之。故知时者，可立以为长；无私者，可置以为政；审於时而察於用，而能备官者，可奉以为君也。缓者，後於事；吝於财者，失所亲；信小人者，失士。
送吴智叔检详直中秘使闽::范成大::抗章襆被岂公难，已说高风立懦顽。客路莫嫌河畔草，直庐须爱道家山。秋生莲浦船初泛，春满茶溪骑趣还。却访故人西府旧，定烦书札堕田间。
石州慢 谒黄帝陵::蔡淑萍::雨湿尘衣，风拂鬓丝，千里归客。桥山暂驻征车，满目森森霜柏。龙蛇千尺，问经几度沧桑，于今犹带风云色？疏雨响空山，更青青凝碧。岑寂。人乘龙去，冢剩衣冠，五千春易。漫抚碑铭，字字都成思忆。素巾黄土，一抔珍惜囊中，心潮渐逐檀烟激。回首意苍茫，正云飞天北。
哭刘梅溪茂才绝句二十八首 其二::郑登瀛::平生壮志化烟飞，经济文章愿两违。差喜萱堂春在日，青衫当作老莱衣。
江神子::刘基::城头吹角夜沉沉，有栖禽，出疏林。冲落满庭、珠露滴衣襟。身在吴江家在越，南北事，两关心。人生莫遣二毛侵，病相寻，老骎骎。谩好青山、绿水懒登临。千古钟期今巳矣，空惨怆，对瑶琴。
青玉案·春寒恻恻春阴薄::顾德辉::春寒恻恻春阴薄。整半月，春萧索。晴日朝来升屋角。树头幽鸟，对调新语，语罢双飞却。红入花腮青入萼。尽不爽，花期约。可恨狂风空自恶。晓来一阵，晚来一阵，难道都吹落？
权店晚行::高叔嗣::孤城吹角罢黄昏，归马萧萧向驿门。衰柳更添霜后色，残流初耗雨余痕。求田未果青山愿，出守仍衔紫禁恩。转入乱峰行不进，投身空馆寂无言。
幽居即事八首::赵蕃::世事不关幽事，睡魔可伏诗魔。隐几灰心南郭，无言示病维摩。
鹧鸪天::丘处机::一片顽心要似飞。引入千古不思归。幸遇明师因晓了，肯教熟境再相随。你来时，我却西。我今省悟即从伊。万劫轮回皆为汝，百般魔障更因谁。
次陈友韵::杜范::企望邻邦百里余，一时文物数名家。惊人议论铿苍佩，落笔词章粲彩霞。此日相逢真有幸，何年重会恐无涯。雇余何以为君别，多愧新诗屡拜嘉。
登镇阳龙兴寺阁观铜铸观音像::萨都剌::眼中楼观见应稀，铁凤栖檐势欲飞。天半宝花飘阁道，月中桂子落僧衣。高擎玉露仙人掌，上碍银河织女机。全赵堂堂遗物在，山川良是昔人非。
夜坐用谢应德佥宪韵兼柬侯世卿少参::陈达::夜静天如洗，时闻蟋蟀鸣。朋簪追旧雨，客路赏新晴。看剑怀偏壮，争棋气未平。小山松桂晚，何处可忘情。
句::惠文太子::渭水桥边春已渡，灞陵原上雨初晴。清冷池里冰初合，红粉楼中月未圆。可惜韶年三日暮，风光由绕碧燕觞。晚日半衔西苑树，晴云直卷上天风。离筵风日三晡晚，归路云霞一道开。
送友人使夷陵::崔翘::猿鸣三峡里，行客旧沾裳。复道从兹去，思君不暂忘。开襟春叶短，分手夏条长。独有幽庭桂，年年空自芳。
小园栽菊 其二::朱同::老菊丛根寄小盆，也知春至长儿孙。扶持已费栽培力，长育全资雨露恩。
句 其三::张澄::述陂蹲鸱瘦如鹤，味美浑疑齐酥酪。
送郝郎中为浙西判官::徐铉::大藩从事本优贤，幕府仍当北固前。花绕楼台山倚郭，寺临江海水连天。恐君到即忘归日，忆我游曾历二年。若许他时作闲伴，殷勤为买钓鱼船。
愁倚阑（又名春光好）::石孝友::人好远，路能长。奈思量。更放晚来些小雨，做新凉。衰草低衬斜阳。斜阳外、水冷云黄。借使有肠须断尽，况无肠。
奉和王大伾侍御题周紫泉东山草堂二律 其二::卢楠::海门秋动青澶麓，天畔风高白草堂。太傅松楸高下见，绣衣旌节往来常。窥轩细筱娟娟碧，截壁孤云袅袅长。薄暮翠微归兴懒，暂随流水一挥觞。
宣州杂诗二十首::梅尧臣::古有琴高者，骑鱼上碧天。小鳞随水至，三月满江边。少妇自捞摝，远人无弃捐。凭书不道薄，卖取青铜钱。
苏盦作风异图以纪甲子十一月初三日之事::陈宝琛::风沙叫啸日西垂，投止何门正此时。写作昌黎诗意读，天昏地黑扈龙移。
子夜歌·始欲识郎时::佚名::始欲识郎时，两心望如一。理丝入残机，何悟不成匹。
饮百尺楼赠歌者二绝 其二::谢与思::密坐新牵白苧衣，话来玉屑转霏霏。纤喉可待周郎顾，六月浮云冻不飞。
下皋杂咏 其十三::黄仲昭::芳村疏雨送微凉，倚杖村南看插秧。真趣满腔谁与语，起呼尊酒酹柴桑。
题书斋::刘沧::一日不曾离此处，风吹疏牖夕云晴。气凌霜色剑光动，吟对雪华诗韵清。高木宿禽来远岳，古原残雨隔重城。西斋瑶瑟自为侣，门掩半春苔藓生。
次韵答表弟昕二首兼柬廷臣舅 其一::谢迁::尘缨原不耐羁縻，旧隐归来已负期。适意漫怜孚蜡屐，任真翻笑墨悲丝。端居閒静聊观物，饱饭优游只和诗。更是溪山看不厌，披云寻月每忘疲。
赠杨明府::陈子升::飘泊何堪寄一廛，乡心淮海片帆悬。卜居揽尽中洲莽，嗜酒烹馀大邑鲜。矫制益知长孺直，著鞭终拟祖生先。看君一鹗横秋在，云散昏鸦落野田。
和姚山长一甫::陈杰::潭影悠悠白日閒，千年如画此江山。高人徐孺死已朽，上疏梅仙去不还。底是忧堪埋地下，谁能远不在人间。相逢正有论诗乐，且透西江句上关。
送郑少府延平教授::黄裳::上舍声华太学生，青衫从我薛齐城。神仙官职去期远，诗礼门庭归思清。山展旌旗秋可乐，剑驱风雨夜休惊。故乡梦想今犹在，此景何年慰此情。
水调歌头 其五 大雪登望京楼::管鉴::南雪不到地，今雪瑞非常。堆檐平砌，晚来风定转飞扬。浩荡乾坤无际，洗尽蛮烟瘴雾，和气遍遐荒。满眼丰年意，民共乐时康。倚琼楼，临玉楼，举瑶觞。高吟低唱，从他减尽少年狂。且趁明年春好，整顿雨犁风箬，归去老农桑。唤起江南梦，先到水云乡。
浪淘沙::沈曾植::残照不回头。睇燕危楼。无心秋色有心愁。尽眼垂杨千万缕，踠地丝休。重叠报章留。黯淡银钩。榆钱飞尽麦人收。长是断无人见处，芳草悠悠。
送楷维那::释普度::辊底怒涛千丈雪，转空明月一天秋。赠行莫道□□窖，历历君家拄杖头。
戏郑曾二老::王洋::两编千片白雪茧，六百二斗青铜钱。不辞破费十日产，要向几上追前贤。前贤已死不可慕，世上流传只佳句。不寻断简赏心符，定自前贤无觅处。郑翁知我用意诚，云有甲乙分馀明。卢仝书到孟郊富，李老被酒张翁醒。当时储馆典雠校，今日取送传芳馨。分多析少每如此，翁甑百金杯千羹。北邻老子苦好客，悬箪过午须宾食。昨朝唤客啖鹅炙，十字浮光汤饼滑。须臾碾畔百尘飞，语是奴音破珪璧。此翁香串数百枚，一一啖客当千回。啜香饱炙勘诗谱，但度流年无所苦。
月上海棠 戊戌闰月，拔兄春闱报罢，复为西湖之游，作以寄意::李慎溶::征衣浣尽长安土。到西湖、试向旧鸥语。再挂云帆，甚津亭、绿涨来路。无人地、恨笔谁题瘦句。携歌行乐休频阻。半阴晴、减了看花侣。已是飘零，况湖山、怨春良苦。还乡梦、肯信南园乱絮。
送王观察之官蜀中二十四首 其十二::屈大均::惠陵看与灞陵同，烟雨春山玉殿空。长恨赤乌真国贼，子鹃多向永安宫。
沙溪田舍::刘子寰::急景萧萧黄叶风，野人篱落半烟中。天霜点染林峦出，田水悲鸣禾稻空。称贷有逋缘地瘠，偫储无政谩年丰。绿林豪客饶牛酒，自保冠山竹藤丛。
狮子峰::释道丘::踞地翻空露爪牙，惊群不动更吒沙。弄来几出金毛上，眼底迷麻看转差。
赠番禺陈令公::欧必元::贲禺亦瘴乡，海气接扶桑。令已飞双舄，人今跨五羊。辛盘调玉露，火树杂珠光。共听弦歌遍，春来或下堂。
绝句三首 其一::倪瓒::松陵第四桥前水，风急犹须贮一瓢。敲火煮茶歌白苧，怒涛翻雪小停桡。
前山曲为李直夫赋::沈鍊::本怀金马调，言对翠微居。水竹流词翰，云霞杂草书。幽探踪迹秘，高卧姓名疏。得意在丘壑，他年升九衢。
瞿秘校新授官还南丰::曾巩::柳色映驰道，水声通御沟。虽喜芳物盛，未同故人游。叩门忽去我，跃马振轻裘。佩印自兹始，过家当少留。中园何时到，薇蕨亦已柔。山翠入幽屐，渚香浮回舟。阡陌有还往，壶觞时献酬。应笑天禄阁，寂寥谁见求。
阿凡初冠觅诗::陈藻::后人犹识前贤子，祇是乃翁文字行。为报阿凡今既冠，莫教只托网山名。
送友人游国学六首 其五::卢宁::渟渟绿水黉宫，艳艳丹香玉宇。一肩凤阁论思，可是兔园册子。
题兰竹图::杨守阯::深谷香风泛紫兰，云根斜倚碧琅玕。若为尽化黄金色，应是西山返照看。
秋日有寄::罗隐::丹青未合便回头，见尽人间事始休。只有百神朝宝镜，永无纤浪犯虚舟。曾临铁瓮虽分职，近得金陵亦偶游。东去西来人不会，上卿踪迹本玄洲。
游金焦两山以雨而辍::楼钥::金山寺裹山，焦山山裹寺。风雨劝我归，也省两头事。
晋溪::韩邦奇::峨峨太原山，混混晋溪水。山有合抱材，水有蛟螭起。合抱作栋梁，蛟螭兴云雨。栋梁无条枝，云雨或愆期。造化有不能，物岂无参差。奋飞从神龙，未必乏行施。遽命许旌阳，我心实伤悲。
故乡夜坐有感::刘诜::诸兄弃逝有乔木，病妻死别今空帷。凄凉听雨夜如此，老大还乡心转悲。风气百年无旧俗，江山满目记儿时。孤灯明灭可谁语，援笔怅然还赋诗。
浣溪沙 甲申谒明孝陵::钱之江::落木浑疑六骏嘶。嵚崎遥想锐头儿。江风只送杜鹃啼。云物已随王气尽。逝川不为祖龙西。蒋山暮霭至今迷。
题尤溪赵氏连桂堂::刘克庄::一从五窦联芳后，直至君家四桂堂。莫是燕山传下本，又疑蟾窟摘来香。即今录续题千佛，伊昔栽培记十郎。却笑郄生太矜露，一枝未足诧名场。
奉和邻几六月七日文德殿观文武百官等上尊号::司马光::舜禹曾何与，羲农实强名。含灵徒叶赞，造物始无情。阊阖非烟澹，觚棱晓气清。葳蕤大衢隘，殷辚外朝盈。鲜旭分衣绘，薰风拂佩琼。华颠万内集，殊俗海隅倾。棨戟金闺奥，囊书赭桉横。敷言齐列位，稽首从群卿。不报乾坤施，难图日月明。仁心由性得，治体与时行。金石皆中款，丹青岂外荣。功归元首重，泽及草茅轻。业业冲虚意，区区爱戴诚。何为犹让德，不以慰怀生。退复歌天保，期於采颂声。
建隆乾德朝会乐章二十八首 其一 群臣举酒用《正安》。::郊庙朝会歌辞::户牖严丹扆，鹓鸾簉紫庭。恳祈南岳寿，势拱北辰星。得士于兹盛，基邦固以宁。诚明一何至，金石与丹青。
陆墟别业::杨璿::文笔峰前湖水西，幽栖地僻少轮蹄。花间稚子坐垂钓，竹下老翁行灌溪。酒熟漫判金谷饮，诗成先许锦笺题。已闻孙笋如蓬贱，更说雕胡似掌齐。
西子妆慢 上巳后一日，与后社诸子李园看海棠::王蛰堪::盟水新鸥，看花夙约，恰又清明时候。肯教羁绪误芳期，况西园、锦屏如绣。联翩胜友。叹劫换、春游去后。坐丛阴，看晓妆初罢，红云依旧。欢情负。廿载萍踪，谁念飘零久。断肠何事怨东风，算不知、花因春瘦。前尘认取。忆当时、新词题就。漫凭栏，一带回波岸柳。
咏柳::文同::绿蛾缘条立春后，金蛹抱花寒食前。行人折罢自欲去，更罥长梢留客鞭。
蚕舍::赵汝燧::每到蚕时候，村村多闭门。往来断亲党，啼叫禁儿孙。不惜兼旬力，将图终岁温。殷勤马明祝，灯火谨朝昏。
次韵五叔梅花 其十::韩淲::孤静清新才半树，香凝兵卫独来时。十诗说尽花间句，未必黄昏浅月知。
田家::赵崇嶓::方春事锄犁，晚节多黍稌。鸡豚乐丰岁，一饱轻万事。少长情熙熙，呼唤相尔汝。虽无礼节拘，气象应近古。先进不可期，无怀在农圃。
浪淘沙·摇曳万丝风::赵师侠::摇曳万丝风。轻染烟浓。鹅黄初褪绿茸茸。雨洗云娇春向晚，雪絮空濛。车马灞桥中。别绪匆匆。只知攀折怨西东。不道晓风残月岸，离恨无穷。
南柯子·十里青山远::仲殊::十里青山远，潮平路带沙。数声啼鸟怨年华。又是凄凉时候，在天涯。白露收残月，清风散晓霞。绿杨堤畔问荷花：记得年时沽酒，那人家？
寄吉水罗念庵殿元::湛若水::宇宙寥寥外，湖西有念庵。念念无留念，千秋一指南。
观泉亭 其三 秋::王渐逵::爽籁萧深逸兴豪，菊花对酒未能醄。曲肱小阁孤亭上，倒看两厓秋气高。
雨中花慢·一点灵源::姬翼::一点灵源，澄湛照彻，多生浩劫情尘。有不夜壶天风物，亘古仍存。踞阃玉麟哮吼，对床石女谈论。海童微念，寥天晴雪，不下鸥群。蛸翘蠢蠕，同入吹嘘，寒谷为我回春。那更有、越吟思旧，楚些招魂。尽恁铜盘蜡炬，摩挲晚照余曛。神丹既济，玄珠好在，默默昏昏。
题袁氏卧雪堂二首 其二::陶安::雪满横山晓冷严，华堂帐暖蔽重帘。纵然邑宰来相见，不似当时举孝廉。
张生示予咏菊诗且古之作者迟晚之意颇同体状::魏野::正当摇落独芳妍，向晚吟看露泫然。还似六宫人竞怨，几多珠泪湿金钿。
赵开祖挽歌辞::晁补之::万里归来两鬓霜，故人如玉閟幽堂。凄凉长吉无题句，冥默淮南未试方。空复藏书如册府，何由载酒更僧坊。诸郎文字能传业，开府风流未渠央。
春晦::宋庠::晓雨廉织仅压尘，落花长草小平津。十千酒美空留客，九十春归不恋人。有恨刚肠随指绕，无情华发扑头新。凭谁与射踆乌翼，免向西嵫送日轮。
读何斯举黄州秋居杂咏次其韵::陆游::少从长者游，麤闻圣人道，日食虽一箪，颇觉颜色好。辛勤五十年，犹秉後凋操。风俗日已移，令人恶怀抱。纷纷堪一咍，骄我以旗纛，岂知江湖间，世袭散人号。
宿横溪桥::华岳::夜宿横溪烟霭间，眉头归路万山攒。连天麦浪波千顷，扑地杨花雪一团。余镪不供春后醖，夹衾犹怯夜来寒。征夫莫怪车音涩，自是愁多行路难。
夏日同张池水公兼兄游惠山分得泉字::华师召::欲消长夏日，同试九龙泉。树远含初雨，云低结暮烟。峰巅双塔耸，石畔一僧眠。不尽登临兴，言归思渺然。
寄戚将军::欧大任::都护临边玉帐风，东方千骑尽成虹。穰苴本自名司马，回纥偏能畏令公。客草檄书多讲艺，兵收戈甲不言功。黄花塞上遥称庆，愿得朱颜日似童。
送钱思权::徐积::子处我为兄，我以子如弟。何待去呼唤，自可来相视。不敢苦留君，留君住数日。待问六年事，但恐烦纸笔。昨日从早起，等君到昏黑。
塞下曲::陈荐夫::塞草黄云万里哀，胡天漠漠鸟飞回。汉家几见封侯印，曾系沙场白骨来。
和张仲巽过瀛州感旧::苏颂::览君关外感怀篇，重到藩城倍怆然。岂为宦游无定止，却思世故易推迁。流年忽复龙周纪，急景仍逢雁去燕。物是人非重惆怅，空馀陈迹吏民传。
高州道中 其三::汪瑔::急瀑飞高峰，其势必下注。溪涧一受之，众流悉奔赴。怪石生当中，冲激作奇怒。淜湃方鼍鸣，岝崿犹虎踞。极力为争衡，其意若相妒。遂令白练飞，莽然四森布。殷雷鸣一山，喷雪溅百步。仆夫蹋波行，浅流仍屡渡。奇观既目眩，异响复心怖。山行无迟留，见此为少驻。高咏苍茫间，天风吹日暮。
白水浦怀王建宁::岳珂::南朝旧见王忠武，此地曾屯千万兵。十里荒蹊秋兔健，千年陈这暮鸿征。无衣空緼包胥志，遗帼终留诸葛名。落日英雄满襟泪，凤凰倚徙正孤城。
饯敬亭上江西观察分题得盆桧::顾陈垿::一尺万丈势，郁此升仙姿。托根几案间，抉石出怒猊。黛枝云盖结，铁干霜痕披。圣植既劫火，犹睹具体微。风霆起春蛰，应有飞龙知。愿为祖生楫，送君中流时。
游仙::黄侃::试作游仙语，君无间是非。居应厌浮壒，娶必偶灵妃。计顷耕芝草，论铢著羽衣。故乡华表在，千岁肯来归。
题苗先麓寒镫订韵图::曾国藩::大雅久沦歇，正音委榛芜。永明肇四声，稍变周汉模。开皇集八士，牙旷相饰揄。夜半画刚纪，韵学兹权舆。承袭一千载，灌莽成康衢。韩公颇好古，枉啜六经腴。放者骋游骑，敛者如辕驹。进退失所恃，不得返皇初。有宋盛文藻，才老信狂夫。陈生兴晚明，秉烛照幽墟。胜广驱除毕，沛下风云趋。圣清造元音，昆山一鸿儒。中天悬日月，堂堂烛五书。上追召陵叟，千载若合符。斯文有正轨，来者何于于。江戴扬其波，段孔入其郛。苗髯最晚出，汇为众说都。精思屈鬼膝，高论揖唐虞。鬻熊皎入梦，新火耀天枢。神光不可熄，长夜一镫孤。风雪交四壁，焚膏校残书。人谓髯何惫，髯谓吾自误。自我与髯友，大海礼间鸥。时洗筝笛耳，一听秦青讴。物外有真知，肝鬲助歌歈。爱髯不忍别，作诗写区区。
寄吴少溪宫录七十 其十八 子愿东园小集和韵::于慎行::草玄亭阁负山城，上日开尊命友生。花事欲阑初驻马，柳阴才合已闻莺。林中几醉平原酒，云里疑飘洛苑笙。廿载相看浑似梦，白头缱绻不胜情。
高阳台·正月十六夕听歌，为雪艳赋1926::况周颐::碧玉年芳，红牙曲丽，当垆妒煞文君。遗世仙姿，萼华姑射同论。海棠文杏寰中秀，总输他、玉雪精神。倚新妆、如此韶年，如此初春。剧怜纨素吾娇女，度珠声清历，皓齿丹唇。解驻歌前，吴云依约閒身。寄生芳草金荃艳，说钟灵、古断乾坤。为谁消、庾信平生，无限酸辛。
杂感::陆游::土生诵二典，怳若生唐虞，升降奉玉帛，可否闻吁俞。阙里得其传，功与造化俱。孰知千载後，乃尊重译书！
寓言二首::王维::〔次首律髓入侠少类。题曰杂诗。作卢象诗。〕朱绂谁家子。无乃金张孙。骊驹从白马。出入铜龙门。问尔何功德。多承明主恩。斗鸡平乐馆。射雉上林园。曲陌车骑盛。高堂珠翠繁。奈何轩冕贵。不与布衣言。君家御沟上。垂柳夹朱门。列鼎会中贵。鸣珂朝至尊。生死在八议。穷达由一言。须识苦寒士。莫矜狐白温。
雨中花慢::苏轼::邃院重帘何处，惹得多情，愁对风光。睡起酒阑花谢，蝶乱蜂忙。今夜何人，吹笙北岭，待月西厢。空怅望处，一株红杏，斜倚低墙。羞颜易变，傍人先觉，到处被著猜防。谁信道，些儿恩爱，无限凄凉。好事若无间阻，幽欢却是寻常。一般滋味，就中香美，除是偷尝。
八月八日发潭州后得绝句四十首 其九::赵蕃::借居虽陋自如常，舟小安能具斛汤。却羡沈牛浮鼻去，绿桑阴下趁苍凉。
贺新郎 自嘲用赠苏昆生韵同杜于皇赋::陈维崧::高馆灯如绣。屈指算、摄衣登座，放颠时有。惯骂孟尝门下客，无过鸣鸡盗狗。吾宁与、灌夫为友。曾被两行官伎哂，玳筵前、一片喧声透。香醪泼，污红袖。欢场百戏鱼龙吼。却何来、败人意兴，难开笑口。自顾无聊惟直视，夺得鸾篦搔首。叱若辈、何堪秪候。事后极知余谬误，恰流传、更有黄冈叟。疏狂态，谁甘后。
甘州::蒋春霖::记疏林霜堕蕲门秋，高谈四筵惊。击珊瑚欲碎，长歌裂石，分取狂名。短梦依依同话，风雨客窗灯。一醉江湖老，人似春星。蓦上长安旧路，怅春来王粲，还赋离亭。唤天涯绿遍，今夜子规声。待攀取垂杨寄远，怕杨花比客更飘零。凄凉调，向琵琶声里，唱彻幽并。
青山晚望::许棠::昔人怀感处，此地倍魂消。四海经摇落，三吴正寂寥。风移残烧远，帆带夕阳遥。欲继前贤迹，谁能似隐招。
句 其二::黄畸翁::身闲不入红尘市，梦好频惊画角声。
念奴娇·过洞庭::张孝祥::洞庭青草，近中秋，更无一点风色。玉界琼田三万顷，着我扁舟一叶。素月分辉，明河共影，表里俱澄澈。悠然心会，妙处难与君说。应念岭表经年，孤光自照，肝胆皆冰雪。短发萧骚襟袖冷，稳泛沧浪空阔。尽挹西江，细斟北斗，万象为宾客。扣舷独啸，不知今夕何夕。
王观察求颂::释正觉::廓虚深净里头看，一点至灵珠走盘。默默通身明有眼，尘尘分应妙无瘢。江湖浩浩月随溜，华木欣欣春入端。变化鲲鹏是时节，便乘羊角作风抟。
伯九德兴学诗::余阙::上德抚玄运，吁俊尹神京。三雍烝髦士，五学训齐氓。登高陈羽县，鸾刀奉丽牲。优游乐清化，大道嘉方行。
不眠::高士谈::不眠披短褐，曳杖出门行。月近中秋白，风从半夜清。乱离惊昨梦，飘泊念平生。泪眼依南斗，难忘去国情。
春晓美人图::王汝玉::梨花埭上鸡鸣早，十二璚楼天乍晓。东风不动绿杨丝，云母窗空春悄悄。银屏复帐掩鲛绡，遮断蓬山海路遥。鬓乱钗横双凤亸，玻瓈枕上不胜娇。谁将鹦鹉偷调弄，惊散瑶台合欢梦。金盘仙掌日华高，小苑花枝露痕重。小玉薰残苏合香，临鸾先学理新妆。合欢欲起愁无力，满院绿阴春昼长。
满庭芳·归去来兮::佚名::归去来兮，不如归去，算来都是便宜。也无烦恼，也没是和非。选个岩前净处，好盖个、小小庵儿。黄昏后，安眠一觉，直睡到大齐斋时。此外别无事，逍遥快乐，几个人知。高官好做，也要追陪。假若前遮后拥，金鱼袋、厌损朝衣。思量后，一个口里，插得几张匙。
宁宗朝享三十五首 英宗室用《治隆》。::郊庙朝会歌辞::明明英后，仁孝俭恭。丕显丕承，增光祖宗。继志述事，遵制扬功。万邦作孚，盛德形容。
送杨仲立进士归省::杨慎::乡国同年十载遥，飞腾次第上云霄。扶摇去息南溟翼，象纬回瞻北斗杓。杨子谈经馀旧阁，相如题柱有遗桥。谁从驷马寻踪迹，自向玄言赏寂寥。
鹧鸪天 其五十一::杨启宇::燕子东风柳色新，乍晴乍雨又春分。纵留枝上缤纷影，已失溪边涨落痕。吹作絮，化为萍，杨花身世本飘零。韶华更比杨花贱，转眼都归陌上尘。
雪滩鸂𪆟::王恭::北风吹雪渡河关，家近潇湘梦亦闲。犹胜寒环旧时雀，孤飞正在纥干山。
三月晦日发酆都东下::苏葵::滟滪江深亦畏途，行人春尽下酆都。苍烟飞翠迷旌旆，白雨跳珠上舳舻。周政以来皆大学，虞官之后少司徒。辞章却愧闲陶冶，试问青山笑客无。
春宵行乐词 其二::区怀年::仙驭迟青鸟，华镳憩紫骝。檀郎香是佩，箫史玉为楼。菱鉴光疑晓，桃笙净似秋。行云无定所，残月在帘钩。
北邙山歌::张庚::北邙山头森宿莽，北邙山下堆丛土。渭水东流无尽时，邙山北峙常如古。前栽松柏摧为薪，后栽又复根轮囷。松柏不知前与后，后人何用泣前人。
次韵子瞻题郭熙画秋山::黄庭坚::黄州逐客未赐环，江南江北饱看山。玉堂卧对郭熙画，发兴已在青林间。郭熙官画但荒远，短纸曲折开秋晚。江村烟外雨脚明，归雁行边余叠巘。坐思黄柑洞庭霜，恨身不如雁随阳。熙今头白有眼力，尚能弄笔映窗光。画取江南好风日，慰此将老镜中发。但熙肯画宽作程，十日五日一水石。
赠傅与砺::虞集::水玉空青不易求，兰苕翡翠擅清秋。才情岂是人间少，不到高唐梦未休。
旅泊遇郡中叛乱示同志::杜荀鹤::握手相看谁敢言，军家刀剑在腰边。徧收宝货无藏处，乱杀平人不怕天。古寺拆为修寨木，荒坟开作甃城砖。郡侯逐出浑闲事，正是銮舆幸蜀年。
进雪诗::徐铉::欲使新正识有年，故飘轻絮伴春还。近看琼树笼银阙，远想瑶池带玉关。润逐麳麰铺绿野，暖随杯酒上朱颜。朝来花萼楼中宴，数曲赓歌雅颂间。
和浦勉道转运判官巡行出关韵::袁说友::涛雷殷昼候前驱，驷马桥边使者车。风约江声喧笑语，山迎雨脚傍阎闾。城头北海倾樽后，马耳西风揽辔初。关外秋来闻小熟，更将余瘵入呵嘘。
依韵和毅夫即事五首 其二::陆佃::却笑元宵是夜游，金针穿石綵丝柔。萱堂帐幄閒仍出，幕府文书了即休。顾我宝珠连合浦，爱君仙果满瀛洲。谁知并辔聊同俗，拜后如今有鲁侯。
咏兰::赵友直::晓来一雨忽初收，九畹分香绕碧流。裛露灵苗凝浅翠，迎风素质拂轻柔。自甘深谷同巢许，不羡巍阶并管周。物类尚知羞媚世，污名秽节岂吾俦。
咏梅::吴文治::数枝斜出竹篱边，不染尘埃似散仙。历尽风霜无限苦，春来独占百花先。
闺词八首 其二::黎贞::几度悲秋懒下堂，翠翘金凤为谁忘。重门尽日无人迹，只有阶前草自芳。
十八坊诗 兴儒::王十朋::刀笠烧畬俗，舟航撇旋乡。五经谁教子，儒术破天荒。
为山亭晚卧::叶梦得::瘦石聊我伴，遥山更尔瞻。泉声分寂历，草色借廉纤。玉粒时能饱，霜毛日更添。平生疏懒意，况与病同兼。
春日重过曾园::王廷陈::名园重系马，丽日此开尊。冻解溪声乱，暄回林气繁。转怜花识面，更觉鸟能言。秪恐春光尽，留连日易昏。
送刑部韩员外同年致仕归华山::王禹偁::抗表辞乌府，归山鬓未秋。朝簪还獬豸，尘世谢蜉蝣。拂袖人生事，县车帝命优。名光新日历，官占好词头。应宿郎曹美，寻仙物景幽。绣衣移蕙带，骢马换耕牛。对枕莲峰翠，当门瀑布流。妻闲栽药草，儿戏杂猿猴。买竹凭牙板，疏泉湿鹿裘。四推离督责，三院肯淹留。接武陶贞白，差肩许远游。十洲如得侣，万户任封侯。脱酒因君去，龙锺使我羞。迁莺情最洽，化鹤术难求。掌诰无文彩，谋身足悔尤。紫垣频忝窃，白发合归休。应琏叨三入，张衡志四愁。亦期婚嫁毕，攘袂逐浮丘。
惜红衣　田中即事::卢青山::绿满平岗，东风替却，粉桃羞软。几日温凉，新秧起畴浅。牛鞭蓑笠，泥香淡、疏苗点线。天遣、朝雨嬉调，暮晴还相看。村童烂漫，瓦罐囊茶，娇声试高唤。草莓寻上短坎，呼顽犬。却笑杜鹃胸窄，只解落花啼怨。把一田风景，都让与、双飞燕。
和子贤途中九绝 其一::欧阳澈::懵腾醉眼未全醒，厌听田鸦达旦鸣。款段踏穿杨柳月，快人拂面晓风轻。
别蔡鸾::罗洪先::十年为别赋沧洲，每对燕云忆旧游。今日分岐犹似昔，青春双鬓已成秋。学农吾逐长沮往，隐市谁知季主忧。别后相闻凭塞雁，岂堪重上望京楼。
富谷馆::王圭::万雀噪山馆，重来一叩扉。去年寒梦在，今日远书违。残雪留春橐，疏星挂晓衣。帝乡不可望，心与白云飞。
踏莎行::晏几道::柳上烟归，池南雪尽。东风渐有繁华信。花开花谢蝶应知，春来春去莺能问。梦意犹疑，心期欲近。云笺字字萦方寸。宿妆曾比杏花红，忆人细把香英认。
乙未春初解漕幕兼职访秋壑西湖探韵得柳字::赵孟坚::浮生恍流萍，聚难别易久。经年稀会面，感叹两执手。竞夸摛锦文，雄骋翻河口。主人金叵罗，颇费黄封酒。环坐松下亭，海纳翕敷受。饮酣气张王，联题健挥肘。山凹日斜射，檐额风穿逗。恨无秉烛游，以夜继斯昼。聊追擘韵戏，嶮窄互呈斗。分携上木兰，漾桨几回首。遥追飞盖归，数遍苏堤柳。
舟行杂咏 其二::区大相::相送御沟水，天津南渡头。不堪临泛处，频上望京楼。
上元三绝::张耒::清晨谒帝大明宫，拜赐归来夜过中。一梦十年身老矣，山城风月作过从。
贫居::林大钦::贫居依谷口，灌木赖幽清。欲往风云会，其如泉石情。日明花自媚，山寂鸟还鸣。寥寥烟波外，悠然慰此生。
紫薇翁歌::于石::一掬之泉，可湘可沿。一拳之石，可潄可眠。其动也以天。万壑之风，不琴而弦。两山之云，不炉而烟。其静也以天。前钟后鼎，左瓢右箪。何荣何辱，孰愚孰贤，先生笑而不言。
颂古九首::释梵思::春有百花秋有月，夏有凉风冬有雪。若无闲事在心头，便是人间好时节。
有怀陈杜二丈二首 其一::周孚::容南老守几时回，更拚重看江上梅。便热藤笙犹可漆，未寒筒布会须裁。
杭川八景 其一 君山霁雪::黄镇成::谁把琪花散碧霄，千岩万壑总琼瑶。支颐正好吟诗句，莫遣东风一夜消。
次邹希贤买鱼不得三首衍为渔翁问答六诗 其一 问渔翁::姚勉::拨剌金鳞竞跃渊，决非明月载空船。有鱼不供行人买，莫是渔翁不爱钱。
山水图::唐寅::晚云明漏日，春水绿浮山。半醉驴行缓，洞庭黄叶间。
川涨::郭祥正::朱夏久不雨，川源条然涨。三潮渺相连，狂风蹴高浪。蛟龙递出没，鱼鳖随浩荡。群山悄低徊，阡陌失背向。嗟嗟圩中田，一埂安可障。去年已大潦，十户九凋丧。幸赖官廪实，嚣嚣命所仰。官廪今已空，农事未敢望。理水竟无术，祈祷俟灵贶。退寸复进尺，潮势颇难量。彼苍罪斯民，杀戮不以杖。令人思禹功，巍巍百王上。
至日阻风饮于转运行衙呈经父::孔平仲::枉渚停风棹，华堂置酒壶。云低岳阳市，雪满洞庭湖。醉眼看梅蕊，欢心合棣柎。去年今夕梦，江国面京都。
隆福寺行宫六景 其三 碧巘丹枫::弘历::锦树经秋设色工，绝非画里碧兮红。顿教绚烂云霞上，却在寻常指顾中。爱听鸣禽声迥别，每看过鹿友相同。朝岚夕霭山容幻，妙悟随时景不穷。
残句::赵嘏::浮云悲晚翠，落日泣秋风。（见《万花谷》。）语风双燕立，袅树百劳飞。松岛鹤归书信绝，橘州风起梦魂香。徒知六国随斤斧，莫有群儒定是非。（题秦皇句，宣宗览之不悦。以上见《优古堂诗话》。）一千里色中秋月，十万军声半夜潮。（《钱塘》。）梁王旧馆已秋色，珠履少年轻绣衣。（以上见《主客图》。）池上昔游夫子凤，云间初起武侯龙。（《述怀上令狐相公》）亭分楚寺依依树，水应公台夜夜琴。（《送李仲赴任》）鸲鹆舞酣人自醉，琵琶声缓客初来。（《与杜陵客同醉囗氏庄》，缺一字。）夜吟孤枕潮声近，晚过千山雪气寒。（《江夜岁暮》）望腊早花缘树见，随岩寒水隔林闻。（《成名年贺扬严别业圣将擢第》）宿处客尘随夜静，尘中烟水向人闲。（《登华严寺》）太宗皇帝真长策，赚得英雄尽白头。芸台四部添新库，秘殿三年学老郎。（《韵府》）
青田同七五兄作四首 其一::薛季宣::为闻双鹤访青田，便有孤云竟目前。滩水自鸣山自绿，短篷斜挂得酣眠。
临江仙::刘克庄::年是日，寓海丰县驿作。去岁越王台上饮，席间二客如龙。凭高吊古壮怀同。马嘶千嶂暮，乐奏半天中。今岁三家村市里，故人各自西东。菊花时节酒樽空。可怜双雪鬓，禁得几秋风。
薄媚（第三衮遍）::董颖::华宴夕，灯摇醉。粉菡萏，笼蟾桂。扬翠袖，含风舞，轻妙处，惊鸿态。分明是。瑶台琼榭，阆苑蓬壶，景尽移此地。花绕仙步，莺随管吹。宝暖留春，百和馥郁融鸳被。银漏永，楚云浓，三竿日、犹褪霞衣。宿酲轻腕，嗅宫花，双带系。合同心时。波下比目，深怜到底。
拟沈下贤::李商隐::千二百轻鸾，春衫瘦著宽。倚风行稍急，含雪语应寒。带火遗金斗，兼珠碎玉盘。河阳看花过，曾不问潘安。
题杂画册 其一::孙承恩::乾坤有此亭，澹寂似太古。我欲往从之，江空渺难度。
醉太平 其一 戏仿曲中短柱体::顾随::云寒雾寒。花残月残。数声雁起遥滩。过千山万山。閒眠。醉眠。愁端恨端。谁知何日樽前。说人间梦间。
寿康堂为吴氏题::陈杰::人莫不欲寿，文子之祈省非矫。人莫不欲康，文公之步者非狂。震风不贷蜗牛庐，堂中老人方晏知，笑我闭门生白须。安得八荒开寿域，却随童子咏康衢。
悼亡::赵蕃::死别生难见，生离死会逢。休凭海山信，浪觅少翁容。春院无新迹，罗衣有旧缝。昨朝桃李艳，今日绿阴重。
和鲍县尉::赵师秀::留僧秋阁上，身自伴僧闲。潄齿临寒水，焚香对远山。野禽偷果去，童子借经还。馀兴成诗句，高题屋柱间。
扬州 其一::缪公恩::自古扬州明月多，我来风雨锁嫦娥。桥边阁子谁家笛，短调偏吹折柳歌。
西岩杂咏 其四 芙蓉池::佘翔::芙蓉照秋水，湘女集为裳。忽闻仙佩响，月下挹群芳。
秋江晚泊::虔礼宝::极浦青苍湿未收，晚风吹槛更悠悠。半村黄叶斜阳里，一片闲云古渡头。清景可怜皆入画，孤心易感不关秋。水天无事容高卧，此意萧然便十洲。
拟唐人十二月乐章并闰月 其一 正月::胡奎::青阳荡荡天门开，太乙神君天上回。翠旗青仗出蓬莱，金花叠鼓鸣春雷。黄河冰裂鱼龙喜，煖绿鳞鳞凤池水。曲尘吹黄上宫柳，明日朝天称万寿。
十四夜太和舟中玩月::郭谏臣::江月才几望，长空银浪生。一轮秋未满，万里夕同明。影散黄金粟，光摇白玉京。关山当此际，多少别离情。
和人游东林::李咸用::一从张野卧云林，胜概谁人更解寻。黄鸟不能言往事，白莲虚发至如今。年年上国荣华梦，世世高流水石心。始欲共君重怅望，紫霄峰外日沈沈。
令人生日以画十六大阿罗汉为寿仍作三颂以祝长年 其二::韩驹::数枝西国芬陀利，一瓣南天波律香。持作诞辰罗汉供，愿如罗汉寿无央。
雨中过沙滩二首::杨万里::烟雨新图学不成，烟能明晦雨能声。莫教一点春风起，卷尽空蒙写晚晴。
初闻蛙::梅尧臣::朝开南篱梅，暮闻北池蛙。何时科斗生，草根已吐牙。只畏草叶长，其下可隐蛇。游子且勿行，科斗成虾蟆。
大学士徐本以病请致政暂允归籍调理行有日矣诗以赐之::弘历::枚卜资贤辅，调元赞𦕈躬。摅忠一心切，论道八年同。绩茂台衡列，勤宣警跸中。百司方仰矩，二竖偶兴戎。遽尔辞荣禄，能毋遂退冲。青门名不减，黄阁惜何穷。别绪纷秋日，归舟急北风。尚期食履健，重入綍扉崇。
浣溪沙 庚申元宵::严既澄::暖雾香尘动四筵。一时珠树竞枝连。强陈弦管泥群仙。对酒风怀依碎语，飘灯繁梦送芳年。醉呼琼月较婵媛。
和梅挚北池十咏::蒋堂::池上有垂柳，烟笼濯濯枝。芳根逢茂育，老翠胜平时。体弱因风舞，词清入笛吹。金城久不到，遥想欢羁离。
临江仙引 九日有怀瞻园，时方辟兵海上，用耆卿仙吕宫赋此。::郑文焯::暝蹋小城路，乱鸦策策，班马萧萧。暮尘起、时闻鼓角荒谯。漂摇，对江树冷，墟烟悄，落日渔樵。伤心地，正万方多难，潦倒登高。魂销。衰兰委佩，回首清些难招。念东门、芜废北渚萍飘。萧条。叹茱萸会，风波阻，去国迢迢。悲秋泪，换满江酃渌，胸块谁浇。
题赵东台写钟潭泉手卷画 其二::区元晋::我爱中宪翁，墨花洒数柳。千载陶渊明，高风谁复右。
出行四图为何燕泉先生作 其一 职方奉使::薛蕙::西域防胡日，南宫动使星。旧分双赤管，新佩一青萍。陇月传兵候，关云结阵形。千金收虎士，万马蹴龙庭。方略随封事，文章待勒铭。应嗤班定远，头白迟边亭。
晤言::顾璘::抱道思避喧，结茅在空谷。忽枉同心人，来共山中宿。落落泉挂岩，萧萧叶辞木。林寒物态减，岁晚天气肃。幸有盈樽酒，可以慰幽独。
夜发甘竹滩::陈恭尹::滩头潮落树昏昏，夜半移舟出水村。一渚暗云迷大雁，片帆春雨下江门。愁来每失芳菲节，老去多惭父母恩。明日冈州花下醉，此心持与故人言。
夏夜同李仲昌小坐阅邢子愿书::范景文::新晴夏夜亦萧森，杯酒寻常觉独深。花为殿春犹恋草，树当趁月上栖禽。笔锋入处看偏正，诗案翻来辨古今。久坐一庭空似水，无言相对领元心。
蔷薇花::董嗣杲::接夏连春秀可夸，东山云月满谁家。浪埋纖刺翻晴锦，绡缀柔条熨暮霞。海外有瓶还贮水，亭前无洞可藏花。多年不拆黄封酒，莫向樽前说梦华。
南歌子词三首 其一::裴諴::不是厨中丳，争知䏑里心。井边银钏落，展转恨还深。
子陵 其三::林光::桐江老子持竿手，旋转乾坤一气还。欲识江湖关系处，试看星宿荡摩间。难同刘汉论心曲，合与夷齐议辈班。仰止高山千载下，身间元亦是心间。
十月十三日高唐会石峰陈提学同赋::边贡::北海南云递渺茫，宦情乡思共悠长。连床喜见风流在，同榜犹传姓字香。柏署高秋惊燕雀，山城薄暮下牛羊。如何不醉还成别，孤负霜天月满墙。
自题墨梅册五首 其四::金鉴才::风林花影月朦胧，生觉骚人语未工。栽处恰当临水意，开时曾借落霞功。一枝飞出君真健，三径思归我亦翁。却忆骑驴孟夫子，赤城遥隔转孤篷。
种花::庞尚鹏::种花满青楼，缤纷常挂眼。翻忆赏花人，浮云同聚散。花谢还复开，人去何时返。秉烛良夜游，却恐寻春晚。
次韵西坞道庵::洪咨夔::芳蹊几曲重行行，坞裹曾阴坞外晴。秧马鬅鬙和雨种，箨龙菌蠢带烟烹。黑风动地前程暗，白日行天内景明。却爱道民无别解，一档春茗雪花轻。
三蠹庵夜饮二首 其二::寇梦碧::残秋恍堕天之外，数客深杯作小春。何事欢馀转惆怅，乱笳来醒梦中人。
端平三年春帖子词·贵妃阁::洪咨夔::鳷鹊雪残笼霁景，鵁鶄波暖飏纹漪。宫中不用催行乐，草木群生各自熙。
登滕王阁::徐渭::南浦雄州开水上，高台积翠绕天涯。匡庐地远连秋树，荆楚山长入晚霞。新阁不巢唐幕燕，莫林多下汉江鸦。归船便取章门路，西去郊原日易斜。
命邹一桂为设色古干梅辄叠前韵::弘历::绘事设色久不为，祗以节末非根底。结习其如未尽忘，时复淡墨写生蕊。盆中古干识春工，不作寻常百珠累。暗香疏朵五六丁，叫绝梅花赖有此。常见南极老人图，鲐背睟面如童子。我会其意不能工，北门学士其咨尔。粉本略具试设色，发墨更喜宣德纸。西清渲染不多时，已为华光传妙理。富丽何须百首诗，诡奇似阅千年史。桃夭杏艳诚彼哉，汉柏唐槐视此矣。歌成大笑谓小山，无乃尔为太相似。
寄答蜀方伯朱明虹 其一::游朴::长记巴东坐啸时，十年名业满疆陲。雪山再重严公节，锦水仍添杜老诗。是处闾阎还揖让，异时文藻并昭垂。长安无路承西笑，空有三刀入梦思。
致仕归东里::晁说之::板令悬车欠四年，散关如砥去欣然。郑州门首人争入，谁伴山翁老洧渊。
严陵 其一::袁宏道::溪深六七寻，山高四五里。纵有百尺钩，岂能到潭底。
董祀妻蔡琰::徐钧::此生已分老沙尘，谁把黄金赎得身。十八拍笳休愤切，须知薄命是佳人。
水龙吟 题芃生天荒地老图::刘鹏年::人间何处埋愁，千生万劫来兹地。榛烟锁梦，苔衣绣碧，猿啼鹤唳。石不能言，天犹待补，岁时谁计。任朝朝暮暮，风风雨雨，无人唤，拚酣睡。回首当年身世。误浮名、鬓丝憔悴。美人骏马，青灯黄卷，消磨才气。薜荔山阿，桃花溪水，閒情空寄。对沧桑幻影，高歌一曲，慰荒凉意。
哀哉行 其三::谢榛::燕京少妇殊可怜，自嫁北里无婵娟。临镜装成数顾影，日换罗绮何新鲜。正尔相欢鼓琴瑟，愿如并蒂池中莲。中秋月好宁长圆，烽烟散落高梁川。铦锋逼人动寒色，不忍阿夫死眼前。一去龙沙断归路，吁嗟此身犹独全。哀哉行，天胡然。
菩萨蛮 柳絮::左锡嘉::满庭斜日晴烟澹。琼瑶不借胭脂染。香影一团团。还疑春雪看。帘旌低拂处。春也难留住。浪迹苦风尘。随波欲化萍。
早入东省残月初上::杨万里::秉烛趋省署，两街犹闭门。素娥独早作，碧沼浣黝盆。宝扣剥见漆，半棱光剩银。忽作青白眼，圜视向我嗔。黑气贯瞳子，侧睨不敢真。皎然一玉李，前行导征轮。荧然数金粟，后扈从车尘。朝鸡传三令，都骑争载奔。星芒销欲无，月影澹失痕。金鸦飞上天，吐出红龙鳞。
中年::王佐::才过中年百虑轻，独于尊酒未忘情。穷将入骨诗还拙，事不萦心梦亦清。万卷岂图金马贵，一竿当与白鸥盟。灞陵卖药原无意，女子何从识姓名。
罗一峰挽词 其三::陈献章::芙蓉城下白骡还，更见一峰何处山。晚觉神仙真妄诞，肯留精爽一追攀。高才转盼交游内，元气惊心宇宙间。此日迸空为谁泣，衰龄何意向人寰。
野月赞::释居简::广寒殿，洪崖井。轮有晦朔，景无畦畛。悠然随所寓，婆娑弄清影。莫羡江楼清，江楼尘污人。
寄雍陶先辈::姚鹄::知音杳何处，书札寄无由。独宿月中寺，相思天畔楼。露凝衰草白，萤度远烟秋。怅望难归枕，吟劳生夜愁。
庭桧呈蒋颍叔::曾巩::櫂枝高下秀森森，曾寄名卿异俗心。草舍一时成往事，松身千尺见新阴。声清不受笙竽杂，气劲能遗霰雪侵。汉节从来纵真赏，谢庭兰玉载芳音。
浣溪纱::茅于美::雨罢荷塘返照明，麦秋天气几阴晴。教人何处觅芳馨。明月不来虹彩散，晚风初歇露华凝。今宵独解惜流萤。
村居即事::陆游::长笛圜鼙曲调新，东家西舍送迎神。不因丰岁人情乐，淡杀溪头老病人。
咏史二十一首 其四::刘基::周昌勇廷诤，子房善奇谋。王陵抗高议，平勃终安刘。经权两不废，道立知亦周。煌煌东都士，节义明清秋。孰知谗佞巧，举足触戈矛。顾此悲世运，泫然涕交流。
孙节妇寿言::王世贞::高材孟坚妹，节烈孙奇妇。心将发共素，影与灯相守。玉润王家郎，再拜前称寿。右挟彤管书，左操叵罗酒。试读五贞篇，畴能如母否。
闻惟寅谢事寄慰四章 其四::胡应麟::十万良家剑气腾，天威南北倚凭凌。虚疑都尉降沙漠，不遣元戎驻灞陵。宇宙论功谁白马，江湖流谤几青蝇。宁知廿载东山梦，一到瓜田恨未能。
玉楼春::曹勋::昔年曾到神清洞。笑领希夷非夙梦。看时须到月边乌，养处且论铅与汞。土膏仍有黄芽动。神水浇香灵气种。夜深谁伴玉琴闲，鹤在九华松露重。
送谢从义知杭州分题岳王坟::陈汝言::荒坟秋树影萧萧，只有孤僧伴寂寥。二帝游魂归不得，百年枯骨恨难消。山空永夜愁寒雨，江阔悲风起暮潮。若到钱塘逢故老，伤心切莫问前朝。
和邓沃泉宪副元夕::黄佐::升平灯火几喧阗，笑指东风十二年。陆海鱼龙春变化，艳阳桃李夜暄妍。镐京尚忆红云宴，郢曲遥传白雪篇。同是江湖怀圣主，步随明月望尧天。
再和感咏诗四章代柬 其四::姚燮::羡尔疏慵厕逸民，清流绕屋好搴蘋。须知今我无长策，只伴凄蛩哭旧人。废卷难收灰后劫，败荷还写病馀身。莫疑楚调含商怨，我与湘累有夙因。
夜宿染上人溪舍::丁鹤年::云去禅关户牖空，清溪碧树有无中。倒涵天影鱼吞月，逆战秋声犬吠风。见性本图先作佛，劳形翻愧早成翁。杜陵老去归无计，来往那辞恼赞公。
虎井澄渊::吕成家::屹立崔嵬似虎眠，纡回玉井见澄渊。鱼梭细织波间练，豹管遥窥泂里天。水面螺纹风一缕，江心镜影月千川。危峰泻出源流远，祗觉虚涵上下连。
呈月::汪精卫::掀翻了这名上纱，捣碎了那利下瓦，我这里风中来去由自家。相思里懒将那情字儿挂，就无心也不怕。梦里春秋，今古闲话，究真地里都是假。你就说我拖沓，你就笑我泼洒，且借着那芒杖儿挑着月天大地大。
观陆士龙作顾彦先妇答夫二首有感韵::戴复古::鼠璞窃美名，冠玉假外观。良人夸意气，下妾愁岁晏。念君始行迈，雪岭梅初粲。春风桃已红，光阴等飞弹。相思果如何，金环宽玉腕。昔为连理枝，今作抟沙散。惜哉牛与女，脉脉阻河汉。特栖良独难，守坚只自赞。双剑几时合，寄声问华焕。勿听五羊歌，富贵忘贫贱。
游子吟::陈陶::栖乌喜林曙，惊蓬伤岁阑。关河三尺雪，何处是天山。朔风无重衣，仆马饥且寒。惨戚别妻子，迟回出门难。男儿值休明，岂是长泥蟠。何者为木偶，何人侍金銮。郁郁守贫贱，悠悠亦无端。进不图功名，退不处岩峦。穷通在何日，光景如跳丸。富贵苦不早，令人摧心肝。誓期春之阳，一振摩霄翰。
菩萨蛮·落花迤逦层阴少::沈蔚::落花迤逦层阴少，青梅竞弄枝头小。红色雨和烟，行人江那边。好花都过了，满地空芳草。落日醉醒问，一春无此寒。
原蝗::王令::蝗生於野谁所为，秋一母死遗百儿。埋藏地下不腐烂，疑有鬼党相收持。寒禽冬饥啄地食，拾掇谷种无余遗。吻惟掠卵不加破，意似留与人为饥。去年冬温腊雪少，土脉不冻无冰凘。春气蒸炊出地面，戢戢密若在釜糜。老农顽愚不识事，小不扑灭大莫追。遂令相聚成气势，来若大水无垠涯。蓬蒿满眼幸无用，尔纵嚼尽谁尔讥。而何存留不咀嚼，反向禾黍加伤夷。鸱鸦啄衔各取饱，充实肠腹如撑支。儿童跳跃仰面笑，却爱甚密嫌疏稀。吾思万物造作始，一一尽可天理推。四其行蹄翼不假，上既载角齿乃亏。夫何此独出群类，既使跃跳仍令飞。麒麟千载或一见，仁足不忍踏草萎。凤凰偶出即为瑞，亦曰竹食梧桐栖。彼何甚少此何众，况又口腹害不訾。遂令思虑不可及，万目仰面号天私。天公被诬莫自辨，惨惨白日阴无辉。而余昏狂不自度，欲尽物理穷毫丝。要袪众惑运独见，中夜力为穷研思。始知在人不在天，譬之蚤虱生裳衣。扪搜剔拨要归尽，是岂人者尚好之。然而身尚不绝种，岂复垢旧招致斯。鱼朽生虫肉腐蠹，理有常尔无何疑。谁为忧国太息者，应喜我有原蝗诗。
念奴娇 其二::崔荣江::春华秋败，若乾坤轮转，千秋何歇？纵有浮云堪蔽日，不囿关山明月。古道藤枯，罡风正劲，乍扑弥天雪。觅山高处，淩寒却有梅发。愁字莫要轻书，南飞衡雁。权作三秋别。暂且相思藏腕底，凭那寒鸦呜咽。地老天荒，信存抱柱，何惧从头越。劝侬休作，花间凄苦词阙。
礼金地藏塔用王文成宿化城寺韵 其二::周天度::帝网高悬法界中，万峰插笏尽来同。仙人自葬玲珑骨，龙女长依缥缈宫。金刹镫摇华藏月，石田香护贝多风。采真莫问来时路，回首从教百虑空。
再次韵呈廖明略::黄庭坚::吾观三江五湖口，汤汤谁能议升斗。物诚有之士则然，晚得廖子喜往还。学如云梦吞八九，文如壮士开黄间。十年呻吟江湖上，青枫白鸥付心赏。未减北郭汉先生，五府交书不到城。相者举肥骥空老，山中无人桂自荣。君既不能如锺世美，匦函上书动天子。且向华阴郡下作参军，要令公怒令公喜。君不见晁家乐府可管弦，惜无倾城为一弹。从军补掾百僚底，九关虎豹何由攀。男儿身健事未定，且莫著书藏名山。
西直门外三首 其一::弘历::雨过村圻宿润浓，柳丝黄嫩草方茸。微尘不作春烟淡，彷佛江南昨岁逢。
江上夜泊遇京使回却寄都下诸公::宋褧::风气凉凉水气清，白榆如玉绛津明。横江渡口晚潮退，采石矶头凉月生。远道迢迢蝴蝶梦，旧涯历历凤皇城。群公奋翮青云上，应笑扁舟万里行。
访江惟诚华林寺并赠同学诸子 其四::叶春及::共是金闺彦，同为宝地栖。龙池今日醉，雁塔异时题。坐石苍云满，开尊碧草齐。前村延暝色，应唱白铜鞮。
和钱处和扇车::曹勋::君家世德胄，富贵出谦受。泠然御寇车，为君驻户牖。初讶鼓清薰，与客破宿酒。又疑建溪风，碾声出两肘。细视碧玉架，莲梗转双手。遂令青田鹤，奋翼挥莫后。因知心匠妙，殆与造物友。人生土宇内，孰不涉烦垢。有物能浑成，既耦不以九。坐使尘沙劫。热恼如拉朽。惟君韵高秀，人誉不容口。述作协穆如，亦莫秘关钮。原君均此施，清凉被驰走。他时赞南风，为佐虞舜寿。
送刘长上归城南别业::韩翃::数刻是归程，花间落照明。春衣香不散，骏马汗犹轻。南渡春流浅，西风片雨晴。朝还会相就，饭尔五侯鲭。
满江红 秋日登单父城外春秋阁::陈维崧::单父城东，堆遍了、万层秋色。凭阑望、齐疆鲁甸，一泓晴碧。此去渐通霄汉路，吾生只少翱翔翼。缭櫩斜、百尺俯中原，空苍极。铜鼓赛，松杉直。阴雨吼，精灵急。看藓衣泥马，晓行无迹。日落漫添羁旅恨，时危专藉匡扶力。读春秋、武帐烛花红，髯如戟。
夏五日袁比部携酒访舟中::黎民表::燕京阊阖五云开，袪服晨趋亦快哉。萍水敢期仙客棹，榴花还及故人杯。西曹词赋留高步，东郭河山得隽才。戎马正当挥涕日，可无飞檄自天来。
次雷子枢知事延平八咏韵 其六 演仙晴霞::岑安卿::翠微烂五色，回光动仙舍。谁移赤城霞，来展延平画。跻扳远莫遂，沈吟日西下。
偈颂七十一首 其四十一::释了惠::荆榛密密布前峰，塞断行人路不通。昨夜连山遭野火，更无芽檗恼春风。
苦热诗::任昉::旭旦烟云卷，烈景入东轩。倾光望转蕙，斜日照西垣。既卷蕉梧叶，复倾葵藿根。重簟无冷气，挟石似怀温。霢霂类珠缀，喘吓状雷奔。
感怀::陆游::老病与世绝，屏迹三家村。我居一何陋，举手屋可扪。客至不能迎，坚坐度朝昏。一窗修竹下，超然傲羲轩。外物自变迁，内景常默存。黄流不注海，浩浩朝昆仑。妙道本自得，至言初不烦。功成出绪余，犹足康黎元。
送门神::沈周::抱关憔悴两疲兵，众欲麾之我漫亹。简尔功名惟故纸，傍谁门户有长情。戟悲雨迹销残画，鍪赖虫丝恋绝缨。莫向新郎诉恩怨，明年今夜自分明。
悼子四首 其二::金武祥::忆儿堕地时，雷雨当初生。骨格自岸异，岂独徵啼声。口授五言诗，牙牙记诵清。三岁绕地走，不假扶持行。肃客知拱揖，辄复问姓名。崭然露头角，见者誉聪明。蠢婢惯提抱，相依尤有情。泥中偶遭挞，趋救不顾身。平时琐屑事，一一难缕陈。岂其具夙慧，来去自有因。只益父母悲，痛惜相交并。
感遇九首 其九::释契嵩::悠然严子陵，远大寥廓器。故人贵为君，白驹要不至。耽闲恋渌潭，高超弄芳饵。青山汎白云，万古寄高意。侯霸不知道，初亦嫌傲志。何事卑王侯，其心越天地。因悲娄护辈，故为附权势。流游绛灌间，折节蹁跹例。皇皇古皇道，劳生自拘系。不如归去来，乘风拂长袂。
杂题十首::刘克庄::姊弟皆殊色，专房擅主恩。何曾送归妾，但见啄皇孙。
次苏平仲编修北山记游韵二十四首 其七::童冀::矫首钟山澹暮烟，帝乡一别又经年。玉堂夜直如天上，丹地春来梦日边。西掖故人应好在，北窗无事且高眠。兴来忽忆参寥约，杖策同参玉版禅。
送庐陵郭佥判致仕归::姚勉::世俗风波甚，谁能退急流。渊明存菊日，张翰忆鲈秋。高躅今云远，清风孰与侔。明公回末习，逸韵踵前修。元振才高古，林宗学鲜俦。未为川上楫，姑运幄中筹。太守先公孝，同僚上伯游。德偕才并茂，文与政俱优。士有春风慕，民无北雪愁。宽平人自服，欺绐吏应羞。逸足方当展，閒身欲早抽。声名从日起，富贵等云浮。帝许挂冠请，人多卧辙留。山中无怨鹤，海上有盟鸥。西涧先生涣，平园老叟周。高风追故国，雅节映吾州。巧禄惭奔竞，怀安鄙懦偷。号应重拜散，亭欲遂名休。亲戚娱清话，溪山豁远眸。读者论坛情入囊锦，世事付纹楸。陆子新茶具，严滩旧钓裘。问松犹在迳，重秫喜盈畴。眼觉功名梦，心轻利禄沤。窦山森桂茂，谢砌长兰幽。清白传家法，诗书遗子谋。摩空已鵰鹗，得路即骅骝。事业今犹啬，功勋后必收。三槐终相相，驷马会封侯。满砌皆朱绂，看公尚黑头。定知丰有报，此去浩无忧。草色风翻翠，杨花雪滚球。同归春作伴，欲借路无由。某也真疎陋，公焉辱庇庥。龙门曾足履，鱣席屡衣抠。奖借情俱厚，掀腾志愿酬。东门闻祖帐，南浦想离讴。心曲怀依恋，江乡恨逗遛。诸生数千两，怅望送仙舟。
夜坐::杨宾::细雨消残暑，微风送薄凉。秋声乾木叶，夜气湿衣裳。冰雪行将至，关山去正长。那堪燕市口，愁坐听鸣螀。
寿月涛上人 其一::何绛::千针一衲白头僧，久坐山中少送迎。六十年前师记否，明星灿烂独周行。
邯郸吕仙祠 其一::凌义渠::我行邯郸道，意中何恍惚。艳事并雄图，经秋同一抺。强问道傍人，无言指空碧。眼前死复生，头上出还没。成功启将来，譬马驰一驿。菁华俄告尽，委掷等遗迹。余犹虱处裈，故与天机隔。小儿梦含桃，频向枕边觅。
送朱台符学士关西巡抚::魏野::圣主念黎庶，选君来抚绥。望高虚两制，权重带三司。帝泽随车布，文星逐郡移。语稀如学浅，仆少似官卑。疏减民间赋，编添马上诗。经游怜胜异，迎送厌歌吹。寒别申湖晚，晴过华岳迟。琼林想回日，未失赏花期。
烟梅::祁顺::姑射山前旧往还，群仙绰约玉为颜。如今相见浑相识，只隔香云缥渺间。
偶题::王世贞::一缕沈烟袅碧虚，五千言是读残书。亦知终日无凡事，祗恐凡情未破除。
西江月::萧廷之::九曲江头逆浪，霎时卫过天心。昆仑顶上水澄澄。酝就琼浆自饮。便向此时采取，河车搬运无停。阴阳一炁自浮沈。锁闭玉关牢稳。
山居偶兴::邢昉::首夏气始燠，乔木纷葱茜。碧草露偏滋，朱花晚犹绚。荆扉寂无喧，卧起临书卷。窗外鸣嘤嘤，新莺欻不见。时睇远山云，卷舒日千变。夙昔安可怀，忽复伤流电。
和慎思秋日同文馆诗 其六::蔡肇::鹄卵因时化，如何赴越鸡。逸群来冀北，屏气入淮西。盛事兼三物，浮辞斥百题。慎须精藻鉴，宠辱异云泥。
写意::郑国藩::北山之北南山南，高卧白云一草庵。猿鹤有情应恋我，神仙无分且清谈。药炉茶鼎随时过，春韭秋菘次第甘。莫放阶前流水出，问津恐有渔郎探。
为子将题夜游卷::李流芳::去年别子时，期以秋中至。非我故愆期，人事苦牵系。故人书频来，责我意良是。非独负故人，兼亦负红树。风寒腊尽时，忽传故人意。访我南郭门，竟以不见去。闻之心怦怦，三夜不能寐。已复连梦子，执手且长跽。彼此更相诉，继之以泣涕。子嗔我不来，我怨子不遇。怪子何飘忽，念子恐劳勚。今朝果见子，恍惚梦中事。情多不能说，示我夜游记。烟林与月嶂，点缀有微致。野航容两人，小盏悭一醉。天寒湖水阔，想见子兴寄。子应增远怀，我亦发画思。平生山水心，所恨不同地。赖此笔墨间，拂拂出生气。我真说食饱，子无独享愧。明朝复别子，当以何日会。题诗纪岁月，二月壬子岁。
太公望::黎景义::苍姬佐命最多贤，独有元勋异少年。北海正惟能易地，西方由此赖开天。诒谋仲父荆氛敛，授策留侯汉火然。今日泱泱表东国，大风犹向乐歌传。
春昼二首 其二::玄烨::亭午朝初暇，方春候转佳。惠风来上巳，迟日丽中街。莺语频迁树，花阴半映阶。所期凝庶绩，永使万邦怀。
游白秉德西园次韵::李东阳::行逐溪流过野亭，望疑山色绕空冥。池鱼自跃非因饵，园蝶还飞不受扃。傍渚幽花怜寂寞，舞风疏柳爱娉婷。郎君门地清如水，不待平泉石已醒。
羽林行::王建::长安恶少出名字，楼下劫商楼上醉。天明下直明光宫，散入五陵松柏中。百回杀人身合死，赦书尚有收城功。九衢一日消息定，乡吏籍中重改姓。出来依旧属羽林，立在殿前射飞禽。
刘泾收得子鸾字帖云是右军余恐是陈子鸾薛绍彭亦云六朝书又得像余时在涟漪答以诗云::米芾::刘郎收画早甚卑，折枝花草首徐熙。十年之后始闻道，取吾韩戴为神奇。迩来白首进道奥，学者信有髓与皮。始知什袭但遮壁，牛马便可裹敝帷。峨峨太平老寺主，白纱帽首无冠蕤。武士后列肃大剑，宫女旁侍颦脩眉。神清眸子知寡欲，齿露唇反法定饥。世人见服似摩诘，不知六朝居士衣。后人勿辄乱唐突，梁人笔法了可知。道子见之必再拜，曹卢何物望藩篱。本当第一品天下，却缘顾笔在涟漪。
大涤山::张雨::此峰屹立浩无前，信是人间别有天。铜柱何烦天北际，蓬山宁在海东边。采樵巨箬多无骨，捣药灵禽或是仙。老我不能为狡狯，峰头看月几回圆。
郊行::弘历::蓟野今年经两度，苍山诏我无来去。春郊十雨兼五风，早计丰秋多黍稌。夏末望霖恐致灾，中夜时深云汉虑。无何得雨惜略迟，切廑闾阎鲜饶裕。兹来历历阅村郊，高廪如京原屡遇。粒馀仍复孳鸡豚，衣厚知先毕租赋。凭舆额庆为吾民，更希三白麦根护。
癸亥榕溪灯夕谣 其二::张萱::天飞不用驾风雷，吐燄迸光舞几回。可是照天无蜡烛，六龙今放烛龙来。
梅林分韵得彭字::于格::庭柯卧苍龙，阅世如聃彭。朔风破檀蕊，零落滋玉英。江空人响绝，影落千丈清。今代文章籙，缙云主齐盟。跃马觇春色，觞客江上亭。三嗅韵胜华，霜霰饱曾经。及时剥其实，可用佐大烹。幸因輶轩使，锡贡充广庭。王明傥予烛，和羹登簋铏。
踏莎行 其三::周岸登::恨逐香销，帘和梦卷。筠屏悄倚闻歌倦。逢春病酒懒心情，转喉涩却龙香管。泪玉一緺，啼妆半面。登楼揾断横波眼。花前恁自不禁持，云沉月闭吹笙院。
游香岩一小室甚温::周紫芝::鹊尾烟横不卷帘，莫嫌好客坐无毡。道人此室知何用，留与衰翁听雪眠。
宴春台（初夏宴芙蓉堂）::黄裳::夏景舒长，麦天清润，高低万木成阴。晓意寒轻，一声未放蝉吟。但闻莺友同音。燕华堂、绿水中心。芙蓉都没，红妆信息，终待重寻。清冷相照，邂逅俱欢，翠娥拥我，芳酝强斟。笙歌引步，登临更向瑶岑。卧影沈沈。自风来、与客披襟。纵更深。归来洞府，红烛如林。
明惠皇后挽歌词四十首 其六::赵秉文::阿母瑶池去，应归海上峰。宝奁空有象，练幄静无踪。孝享严三庙，舆仪备九龙。献陵今密迩，挥泪洒楸松。
题樊将军庙::吕颐浩::排危盛气冠英雄，逆耳忠言悟沛公。何事时人太求备，欲将瑕翳掩前功。
古渔父词十二首 其七::王铚::曾见三闾屈大夫，强将清浊较贤愚。如今更觉前言拙，醒醉由来本不殊。
汉宫春·甲子天元::谭处端::甲子天元，遇明朝圣代，神仙出世。仙师密遣，故我水云东历。山遥路远，渡难阻、岂辞迢递。惟念念，人人未悟，虚华恋著家计。轮回最苦省悟，照前贤作用，如何脱离。尘缘屏绝，渐迤可亲玄理。功成气结，得指日、身超仙位。归去后，鸾鹤引赴，蓬莱真会。
戏柬张刺史仲立::胡应麟::咫尺刀州近帝都，为官何事执金吾。青袍懒逐唐先辈，墨绶争迎汉大夫。越贾三千饶泛宅，齐姜十万尽当垆。骚人一借循良传，莫讶南皮旧兴孤。
曾宏父将游吴兴示所和叶内相八首次其韵太守亦和故并及之 其六::刘一止::老来文字读不入，抽思轧轧如涸泉。从君敢作入社客，正恐釜豆相泣煎。
落花怨::蒋坦::寂寞园中树，飞花委绿苔。春风易吹落，何似不吹开。
题黄氏花萼楼::吴与弼::神京曾忝仲联行，乡国相于季氏良。花萼楼深春昼永，自天多福一穰穰。
盘陀驿道中::于谦::群峰尽处是盘陀，小径纡回乱石多。风约閒云难作雨，渠分流水不成河。门开野店群鸡唱，花发春山百鸟歌。一段好怀无著处，令人对景费吟哦。
八月初二日南皋病愈胡四君山招同钝轩甘谷看桂限韵::全祖望::五岳昨溘逝，宿德怅其亡。凄凉鱼子兰，有泪湿苍茫。勾馀老耆宿，谁为鲁灵光。岿然南皋子，忽告病匡床。慗遗仅一老，何堪三尸戕。晨起闻西邻，置酒酹天香。天香老愈健，金粟发寒芒。舂容饱春露，磅礴凌秋霜。人生但如此，百岁长昂藏。俄传曳杖声，矍铄犹故常。须眉稍清瘦，神爽倍飞扬。读我南雷碑，意气不可当。西瞻长庚星，荧荧照此堂。莫听山阳笛，且罄嗑嗑觞。
补和联句东字韵三首效雪湖作 其三::谢迁::巢父掉头归海东，宜休亭结梅花中。岁寒一节良自许，春意满腔谁与同。白鹤放时客在户，翠禽啼处霜漫空。素心伊迩每来往，杖藜踏破云朦胧。
梅花绝句九首 其七::李昱::孤山山南湖水西，花蕊个个压枝低。别来江海若怜汝，那得春风生杖藜。
国香::易顺鼎::步冷秋尘。又晓风波路，鹅管吹春。曾来水仙王庙，箫鼓迎神。珍重年时影事，剩湘天、一碧如云。飘零夜郎远，倚醉相看，都是愁身。灵皋回首处，算梨花成梦，桃叶移根。冰消翠薄，犹带那日啼痕。重剪残镫话雨，似江南、花落逢君。芳悰感迟暮，听雪山楼，坐拥凉衾。
忆瑶姬 偶读惜分飞旧词有感，用史梅溪韵::邹祗谟::十五年前，事怨绪，离纷殢雨寻云。银屏执手时，恨他生未卜，别样殷勤。空教惆怅珠帘，难向南楼种合昏。最消魂、一语叮咛，银环钿盒泪痕新。断肠菱镜双分。嫩绿成阴，牧之枉煞寻春。手持双豆蔻，想佩声鬟影，香染罗巾。上窗重展乌丝，惟有春寒瘦著人。便重来、梦里分明，何处觅湘君。
次韵杜无逸西园独坐九绝句::傅察::圣德覆天下，欢然万物春。北窗微笑傲，似是羲皇人。
寿陈松谷相公::孙继皋::乞归当日发犹玄，黄阁勋猷旧格天。衰健几劳明主问，姓名长许远人传。鸠文赐杖元非老，麟彩为袍俨是仙。石室有人能继业，汉廷家世重韦贤。
望江南六十四阕 其十四::高燮::山庐好，湿雨正初晴。上水虾蟆群结队，出林鸠雀聚欢声。佳节近清明。
过巢县黄山峡怀友人孔道甫::李裕::峡口夏景清，平明下原隰。川回路迂远，征骑苦维絷。山势几断连，岚光时吐吸。憩石临清泉，迸流溅衣湿。穿林鸟声乱，摘菂花香袭。麦秀喜两岐，黎元颇安辑。故人山中居，肯顾侯门揖。囊无一文钱，惟有书盈笈。于今虽坎轲，鸟中孤凤立。文采自殊凡，终向梧桐集。
宿柏岩寺::冷朝阳::幽寺在岩中，行唯一径通。客吟孤峤月，蝉噪数枝风。秋色生苔砌，泉声入梵宫。吾师修道处，不与世间同。
句::释惠崇::乱水僧频过，荒林鹤不还。
挽旌节高母二十四韵::吕庄颐::列女添薪传，骚坛续旧辞。地因梁案著，名共柳丸垂。闻昔缡初结，相依日正迟。盐齑儒素味，栉纵大家仪。世忽桑田改，人惊堠火驰。弃繻知己矣，击楫怅何之。济否重吾力，行乎仗子随。断魂啼杜宇，归梦绝隃糜。发署凭谁解，城崩未可期。牛衣零独泪，马革失双尸。镜破鸾悲影，巢空燕认丝。余生惟十指，惜死为诸儿。芝砌看三秀，萱堂借一枝。移忠仍作孝，以母却兼师。荻画钩如铁，羊埋舌在瓷。挽车桓氏妇，扃户狄家姨。菽水贫堪辨，兰膏读自支。誉推元季并，节表郝钟宜。此父还生此，斯人不愧斯。夜台云寂寂，华表鹤翨翨。薤露歌难挽，冰霜报有时。清风江上岭，明月井边祠。岂羡鸳鸯冢，偏须常棣碑。赋诗遥再拜，酬酒问秋湄。
冬词::施肩吾::锦绣堆中卧初起，芙蓉面上粉犹残。台前也欲梳云髻，只怕盘龙手捻难。
六祖传付偈颂 其二 三祖::黄裳::衣法曾传莫己知，两山禅定了何疑。本无一物非何有，大道宁嫌得小儿。
山水图为员外沈琮赋::陈琏::竹鹤轩人画最奇，元晖房山渠所师。闲将缣素恣挥写，图中墨汁香淋漓。云收远岫露晴碧，雨过嘉树含华兹。翠壁水泉寒滴滴，石田瑶草空离离。几回披玩意自适，如此佳趣唯君知。
山居四景 其四 窗月::李纲::月出松林已半廊，故开窗牖纳清光。嫦娥应讶年来瘦，千首新诗书满床。
五杂俎三首 其三::沈鍊::五杂俎，秋汉星。往复还，春夜萤。不得已，脩六经。
南归诗十八首::李流芳::日暮雪色深，旷野绝行踪。舆人惑四方，东西视天风。忽然见新月，冉冉来云中。雪亦能照夜，得月光始通。度彼九曲坂，赖此两索容。不知城郭近，杳尔闻微钟。我从天末来，已觉下界空。¤
陈希冯居邓尉六年复归故里赋诗赠之::章恺::故人结庐青芝山，芝云千朵如商颜。杉萝深掩读书屋，洞门铁锁无人攀。我从君去亦远适，浩荡天风锵辔环。长谣空寄桂花崦，短棹远隔芙蓉湾。岂知离合固有数，我归故里君亦还。薰风解后忽一笑，人生良会元非艰。开编示我手注《易》，荟萃众说精刊删。虞翻三爻常恨少，王勃一句终嫌悭。见君著述重吾愧，旧学日夕生榛菅。相从且喜结此夏，剩乞妙斫镌坚顽。
渔家傲 雨窗同杜茶村即席奉赠，用范文正公韵::钱肃润::举目山河曾否异，风狂雨骤夫何意？报道卧龙眠欲起。深泽裹，若逢三顾门毋闭。家在隆中相近里，石头一望无归计。终夜唤天还蹋地。浑不寐，直须信到方收泪。
真珠帘·灯前月下嬉游处::陆游::灯前月下嬉游处。向笙歌、锦绣丛中相遇。彼此知名，才见便论心素。浅黛娇蝉风调别，最动人、时时偷顾。归去。想闲窗深院，调弦促柱。乐府初翻新谱。漫裁红点翠，闲题金缕。燕子入帘时，又一番春暮。侧帽燕脂坡下过，料也记、前年崔护。休诉。待从今须与，好花为主。
九日登凤凰台::周紫芝::落木惊高秋，旅食念行役。含羞古祠花，青蕊未堪摘。云山不着脚，佳节似可惜。一啸百尺台，往趁凌风翮。群山如玉玞，千古围故国。孤城打寒潮，往事谁记忆。玉树那得花，金莲去无迹。兴亡更六朝，溅血几飞镝。重瞳飞上天，毰毸避矰弋。何年览德辉，古榜犹可识。父老无由询，残碑少遗刻。空馀吊古涕，自对斜阳滴。
大风雪中迪吉老寻余钟山二首 其二::释德洪::万事信缘安乐法，一身随分实头禅。不知影草声前句，何似和衣粥后眠。
九月八日郭南山亭宴集分得下字::高柄::海国霜气凉，秋声落遥野。乾坤肃以清，收纳瞩多暇。出郭寻幽期，同人命轩驾。载酒入翠微，凭高憩层榭。苍山横黄云，大江天共泻。飞雨霞际晴，夕阳雁边下。江山满陈迹，今古成代谢。千载同一时，黄花笑盈把。酣歌林壑暝，新月松萝挂。高兴殊未平，临风独悲咤。
归故宅::朱同::曲曲清溪来往频，故园又得见先春。笋穿舍北竹绕屋，梅倚墙头花笑人。泉石几家供客眼，江山万里暗兵尘。由来轩冕多翻覆，涧水松风未是贫。
赠王子直::苏过::南行几万里，亲旧书亦缺。谁知倾盖交，乃胜白头节。去国日已远，凄凉瘴烟窟。未著绝交书，已叹交游绝。门前空雀罗，巷语纷鴃舌。怪君一事无，访我此穷发。自怜甑生尘，每愧羹屡颉。何以为子娱，江水清可啜。男儿重志气，勿使变穷达。宁甘一瓢乐，耻为五斗折。火急数相聚，回头君欲别。一榻当再悬，重来为君设。
和储静夫::邵宝::宦途回首各风烟，浪说春江有渡船。珍重寄书千里意，高秋一雁落云边。
读古史有感::罗元贞::人海茫茫伏险途，沉沦谁复问无辜。平民平白遭罗织，功狗功成受戮屠。千古同悲三字狱，一封休上万言书。为云为雨君王惯，伴虎批鳞几世殊！
出郭::傅若金::晴光缥缈汎青春，远色氤氲动紫尘。出郭自因芳意早，寻溪兼得野情新。花边古寺翔金爵，树底高坟卧石麟。却倚层丘望城阙，上方云气绕龙鳞。
赠梁渐子 其二::陈邦彦::有怀不自喻，无金喜结客。志意匪恒期，时以寄吾迹。所思如有人，求之不可得。及门曾子固，于君为夙昔。闻声已相思，耿耿在中鬲。九年春正月，夜光皎如璧。醉里从群谢，座中犹别识。迟明读君书，读之动颜色。薰以兰蕙膏，崇以珠翠饰。令质本自妍，区区非所益。帐中不敢秘，服膺永无斁。
邓尉探梅舟中同惠仲儒程筠轩作 其三::元璟::横塘西接采香泾，三面都围苍玉屏。要与松枝了公案，先吟诗句报山灵。
【正宫】双鸳鸯_乐府合欢曲::王恽::乐府合欢曲读《开元遗事》去取唐人诗而为之。一名《百衲锦》，因观任南麓所画《华清宫图》而作。驿尘红，荔枝风，吹断繁华一梦空。玉辇不来宫殿闭，青山依旧御墙中。乱横戈，奈君何，扈从人稀北去多。尘土已消红粉艳，荔枝犹到马嵬坡。岁东巡，洛阳城，天乐宫中夜彻明。不忆李暮偷曲去，酒楼吹笛有新声。雨霖铃，却归秦，犹是张徽一曲新。长记上皇和泪听，月明南内更无人。忆开元，掌中仙，入侍深宫二十年。长记承天门上宴，百官楼下拾金钱。锦城头，锦江流，回望长安帝尽愁。那更血魂来梦里，杜鹃声在散花楼。驿坡前，掩婵娟，惨乱旌旗指望贤。无复一生私语事，柘黄袍袖泪潜然。九龙池，百花时，乐按《梁州》爱急吹。揭手便拈金碗舞，上皇惊笑勃妳儿。信音沉，泪沾襟，秋雨铃声阁道深。人到愁来无会处，不关情处也伤心！
蕺山瞻云楼上有大士焉駴而去之::全祖望::东西邻比纷禅榻，又复巍然踞此床。不读佛书良寡陋，若行卿法恐荒唐。学儒自笑生天晚，禦侮争传碎钵忙。安得證人昌坠绪，海门弟子息狓猖。
浣溪沙::张孝祥::湓浦从君已十年。京江仍许借归船。相逢此地有因缘。十万貔貅环武帐，三千珠翠入歌筵。功成去作地行仙。
晓作::张耒::静枕有远听，风声带晓江。寒云垂紞紞，严鼓已逢逢。功业惊残岁，江山隐陋邦。寒鸡憎客梦，呼日上低窗。
冬柳次无锡钱茂才瀚生 其三::曹家达::青琐当年聚玉珂，侍臣待漏意如何。建章日暖莺花早，太液春深烟雨多。是处垂青连上苑，一番新绿蘸恩波。无端遍地伤心色，化作樽前懊恼歌。
久旱作问诗 其一::刘攽::问云何意复归山，应恃无心欲占閒。我为閒多忙折我，劝云为雨莫空还。
幽居即事::杜衍::寂寂复寂寂，告老间居日。径草高于人，林鸟熟如客。黄卷不释手，清风常满室。内顾平生心，无过此时适。
赋京口苏园::陈藻::扬子江边犬吠村，苏公宅畔蝶游园。沦波对景标层塔，野市逃喧植外樊。亭榭高低随卉木，门庭光彩属儿孙。本朝名相青毡在，傍筑书斋细讨论。
灵岩上方::周弼::嵯峨楼观青山头，昔曾避暑离宫游。吴王旌旆堕冥漠，至今古木涵清秋。谁听白纻歌声接，细扑飞尘石榴叶。银烛吹灰别泪残，夜半虚廊响行屧。美人何处凝娇魂，五色定化蝴蝶翻。几人深闺有馀怨，当昼巨栎号惊猿。千年惟见春风在，绿草虽存颜色改。寂寞栏干绕断肠，满径寒香不堪采。朝云为我光徘徊，须臾径入姑苏台。遗踪灭迹竟难望，叶落空林归鸟哀。
虞美人（送杏花与陆仲虚）::管鉴::一枝繁杏千红蕊。醲笑东风里。恰如歌院晓妆迟。簇簇娇娆同步、出深闺。风流莲幕莺花主。持送花深处。花多莫便著情偏。一一淡匀深注、总堪怜。
留山间种艺十绝::刘克庄::一生着数落人先，白发栽松故可怜。待得伏菟堪采掘，此翁久矣作飞仙。
次韵赵道夫待制放鱼之作::李弥逊::出门忽见腥城市，脱尔宁捐一粒赀。就使烹鲜真可口，谁能结网更临池。斜风逆浪回頳尾，浅水平沙走素鳍。勿谓寰中底么麽，三生恩怨不能欺。
沁园春·一笛横风::刘过::一笛横风，稳转船头，系楫大江。还有人争说，鸣琴手段，教侬重吐，锦绣肝肠。不复少年，插花槌鼓，雅意在乎云水乡。阳关泪，笑琼姬犹恋，奇俊王郎。谈兵齿颊冰霜。有万户侯封何用忙。借烟霞且作，诗中队仗，鹭鵷已是，归日班行。收敛平生，筹边胸次，以酒浇之书传香。消凝处，怕三更枕上，疏雨潇湘。
大雨水忧三堰决坏且念吾挺之在病无与共此忧::李石::君今已作十日病，我去颇觉三秋迟。俸钱不来水破灶，君自不饱我忍饥。
后从军行，仿杜后出塞体五首 其五::陈肇兴::昔赴常山县，今往衢州城。昔日三千卒，今日万人行。从军日以众，租税日以增。卖犊买刀剑，田园去不耕。一曲浪死歌，最易摇民情。寄语长官者，防患须未萌。
和大司马王公同钱使君月下园池泛舟之作二首 其二::卢龙云::水满池塘月满舟，芳亭难遽号宜休。且拚乐事归三径，自以閒身傲五侯。别墅开樽时坐啸，西园飞盖每淹留。已闻疏辅虚前席，此地何能绊绛驺。
早春 其二::宋祁::鹍雪锁平苑，乌风袅迥竿。暖容侵柳动，寒意向梅残。云薄来无定，天晴望更宽。杯霞莫辞醉，朝野日多欢。
黄山人家次韵答陈秀才::徐贲::相逢坐上客，俱是此乡人。重见兵前面，能全窜后身。月迟疑夜短，风乍觉寒新。为诉穷途事，都忘语意频。
宿山丹县城::叶昌炽::山丹汉本作删丹，删字分明映日残。渠水穿城潴近市，边墙负郭碱为滩。清泉㶁㶁喧堤柳，古县峨峨屋兰。惊喜沙州都督字，神钟光怪出雷坛。风高大斗暮云愁。战骨隋宫未首邱。地控紫台连朔漠，河从黑水导西流。围场猎罢先挏马，下泽车来并驾牛。未到授衣寒已到，雪深踰尺稞无收。
宿浮溪::李达::谷口鸣猿急，波前落日微。溪流土不见，石聚树仍稀。野饭留行客，山风净旅衣。田家投宿稳，犹及暮云归。
送何编修绍基典试黔中兼怀俞刺史汝本::姚燮::何侯论诗若断律，四十贤人谨存黜。因知相士犹勘诗，讵厌沈苛求缜密？天识髯胡双眼碧，驱之穷碞采琪璧。八千里路星轺行，绵竹青霜烂襜帟。朱云轮囷垂火方，玉屏夜淬芙蓉铓。荆山沅树递秋色，眼穿雁末黎峨苍。其阴狼洞极葱郁，神雷所宅多宝藏。雄晶漆黑石英紫，九节奚数平垣菖？绛节仙人忽来驻，藻衣下窣明月珰。灵猿振毳华雀翔，献歌呈舞欢难量。仰看银汉夕无滓，奎宫龙气联氐房。持衡幸遇昌明世，力为穷荒扫文翳。斩秽当如麻峡麻，选味应同荔波荔。夙闻平月钤南交，八寨军防壮犄势。颇求捆史浩睥览，揭我千秋寸心蔽。长飙捩隼高难追，为尔攀舆一惉懘。故人近作独山吏，诗笔剸蛟有奇气。十所梦隔天柱遥，片字曾无去鸿寄。苹堂宴座如相逢，道燮于今犹侘傺。吁嗟乎，拾芝何必投华嵩，撷珊何必浮瀛蓬？古来乌撒产蹯𠘯，有犀赤角驹方瞳。载歌臣马续新乐，琅琅瑟响生回风。归时袖得紫兰荚，银瓶养作天家供。
送李宜德为县太原::韩维::昔叨符守访乡评，守节安贫得水名。道在莫嗟为邑晚，禄微须喜及亲荣。风吹白菊篱边别，雨落黄榆塞下行。善抚疲羸修分职，边庭无事正休兵。
古诗二章简阮训张培基 其一::姚燮::士在草莽中，嗒已乏生气。委恃孤心劳，欲救万形敝。捍无峻石门，转为贱者隶。荆榛漫大山，谁复辨荃蕙？元历周五行，衰旺迭相帝。金水防忒差，孛罗敢乘沴。命脉存文章，古哲赖之裔。精灵充六虚，老死罔能翳。智力供雕刓，声名极危厉。当使今日情，可发后人涕。
同诸子舟中小酌::黎民表::不为江鱼贱，谁能触热来。竹枝惊怨女，萍水共深杯。古堠西江上，层城北斗隈。浮家何日定，又棹酒船回。
湖下溪::佚名::湖水下为溪，溪小趣更幽。窈窕林中回，清泠石上流。掩映成碧潭，游戏见白鸥。岸傍古树根，往往疑潜虬。野情随所适，世事何沈浮。
稽勋冯子佩归治祖墓::边贡::油油上谷路，飒飒秋风起。落日客子归，寒烟满墟里。墟里夕灯明，临堂哀泪横。无复报刘日，空陈李密情。携儿负畚锸，自辟山中土。坎坎彻下泉，双棺闭幽户。幽户不重开，向山高筑台。他时华表上，应见鹤飞来。
水玉::添雪斋::采采水玉，东海之滨。玼兮玼兮，为琼华珍。为祭为祀，为天燎禋。焚牲焚骨，天生烝民。谓宜家室，匪此无家之人。采采水碧，凝水之晶。瑳兮瑳兮，为龙居廷。为殿为阙，为上者闳。雍宫肃庙，莫燬民耕。谓宜家人，匪此无子之氓。采采水精，七宝之玕。璨兮璨兮，为圣皇棺。为椁为柩，为设燎坛。绣墙题凑，彼何者安？谓宜家国，匪此无生之倌。
杂诗 其七::李正民::九酝闻新熟，三杯且自娱。已能开杜室，宁复论兵厨。浮蚁盈春瓮，流霞注鲁壶。醉来聊欲寐，不觉日还晡。
赠易道人::欧大任::杖策南来寻旧师，璇房瑶室住经时。葛洪远忆丹砂去，王烈犹逢石髓疑。南海早传瓜是枣，零陵今有术如芝。去去三山应咫尺，白云无迹鹤无期。
近中秋::张耒::姮娥药熟桂华新，满贮清光待出云。徐御冰轮行碧落，世间多少感秋人。
宝林寺::王英孙::飞来几千载，台殿压岧峣。落日飞仙鼠，秋风下健雕。山腰危露石，海眼暗通潮。堪叹玄英后，诗名竟寂寥。
太平道中遇流民::王炎::丁男负荷力已疲，弱妻稚子颜色悲。亲戚坟墓谁忍弃，嗟尔岂愿为流移。春蚕成茧谷成穗，输入豪家无孑遗。丰年凛凛不自保，凶年菜色将何如。但忧衔恨委沟壑，岂暇怀土安室庐。故乡既已不可居，他乡为客将谁依。黄鸡啄黍白酒熟，去家未久吾怀归。农桑不事得温饱，见尔令人颜忸怩。
元夜咏灯影::陈子升::珠映千门月，花生四壁春。还因相见处，得倚可怜人。
【中吕】最高歌兼喜春水::张养浩::咏玉簪想人间是有花开，谁似他幽闲洁白？亭亭玉立幽轩外，别是个清凉境界。裁冰剪雪应难赛，一段香云历绿苔；空惹得暮云生，越显的秋容淡。常引得月华来，和露摘，端的压尽凤头钗。诗磨的剔透玲珑，酒灌的痴呆懵懂。高车大纛成何用？一部笙歌断送。金波潋滟浮银瓮，翠袖殷勤捧玉钟。对一缕绿杨烟，看一弯梨花月，卧一枕海棠风。似这般闲受用，再谁想丞相府帝王宫？
句::释惠崇::多年不道姓，几日旋移家。
大还丹口诀::罗公远::世人不知丹有神，试吃狼毒必害人。将知世上有善恶，何不将身近善邻。女娲鍊得五常气，变化成形补天地。三十六算世间知，七十二石列具位。天得一而能长，地得一而方久。金得火而转精，木成炭而不朽。故知唯鍊唯精，大还如何不有？凝我神，定我心，志精可以成黄金。河车本向铅中取，姹女还须汞里寻。傍思之物谩周彰，太一出水入公量。淮南调鼎彭祖尝，得道同归不死乡。固济精研须缄密，一文一武莫疏失。釜下唯铺渌海盐，炉中少用榑桑日。紫烟碧焰喷人香，赫奕鱼鳞透日光。须同魏伯云中去，莫学姮娥月里藏。酆都落名天府记，地下阴官大怖畏。兵刃水火不能忤，何但虫蛇兼虎兕。亭亭金骨皆坚牢，郁郁绿身遍绿毛。曾观东海几回变，数度曾偷王母桃。乘龙驾鹤倾城市，驱策雷公使神鬼。七日应归缑氏山，千年少别辽东水。道是易，亦大难，青龙白虎自相盘。阴车湿，阳车乾，夫妻相对卦中安。四方未住沾颜色，五个王侯尽罢官。
菩萨蛮::文廷式::帘波轻漾屏山悄。锦衾梦断闻啼鸟。此际觉春寒。绣罗衣恁单。幽兰凝露重。江远蘋花共。愁极夜如年。静看炉上烟。
赠画师刘宗海::刘崧::寇盗馀五年，山林一憔悴。刘君最英发，笔墨有生气。苍然祁郑间，见此丧乱际。拔足自踰尘，师门本罗氏。聪明破溟涬，飞动入玄契。总角解挥涂，老成兀超异。高堂敞轩豁，图画入苍翠。纷披烟雾舒，晃朗城邑丽。霜禽晚更净，水木寒不坠。翩翻毛翮分，的皪花果碎。江沙隐舟楫，山雪带远骑。潇湘乍微茫，衡霍忽丛萃。冥冥开古色，漠漠浮远势。东南半天下，屏障光溢视。遂令购求者，尺璧不敢贵。相逢苦漂泊，泽国春正媚。口诵名诗文，磊落倾腹笥。穷途偶羁客，绝艺终名世。岂必怀古人，艰难发深喟。
送林元质侍郎赴宣城二首::刘克庄::江乡民力已凋疲，妙选名臣往拊绥。此去天家增保障，向来帝子拥旌麾。萧生补郡宁忘谏，谢守看山定有诗。相国若询周柱史，为言健似出关时。
从高守乞石笋::晁说之::竹萌何处在，石笋眼中青。乞取分幽径，难忘玉笋廷。
题高房山画::王祎::风流一代房山老，胸中丘壑蕴天巧。有时意匠稍经营，万叠云山笔端扫。呜呼斯人往矣不可攀，画图千载遗人间。
下邽感旧::韦庄::昔为童稚不知愁，竹马闲乘绕县游。曾为看花偷出郭，也因逃学暂登楼。招他邑客来还醉，儳得先生去始休。今日故人何处问，夕阳衰草尽荒丘。
洞庭春色::程垓::锦字亲裁，泪巾偷＿，细说旧时。记笑桃门巷，妆窥宝靥，弄花庭前，香湿罗衣。几度相随游冶去，任月细风尖犹未归。多少事，有垂杨眼见，红烛心知。如今事都过也，但赢得、双鬓成丝。叹半妆红豆，相思有分，两分青镜，重合难期。惆怅一春飞絮，梦悠扬教人分付谁。销魂处，又梨花雨暗，半掩重扉。
归山::谢佑::春风春雨入山时，便借清流浣旧衣。活水引龙归古洞，老松栖鹤上高枝。看花得意流连舞，坐行随阴次第移。踪迹往来难捉摸，此中疑有白云知。
胡伯圆尚书以松山虚席力招补其阙辄辞以小诗::释绍嵩::懒性如今成野人，苍颜白发不时新。自知潦倒无余事，乞取山林放旷身。
曲池荷::卢照邻::浮香绕曲岸，圆影覆华池。常恐秋风早，飘零君不知。
千山怀大来苏筑诸公::释函可::几年相约入千山，万丈枯藤我独攀。何日团圞最高处，峰峰收拾破囊还。
题仙溪张氏一乐堂庆寿图::黄仲昭::灵椿萱草并鲜妍，玉树芝兰复满前。共倚蓬壶看春色，从教沧海变桑田。
金缕曲（寿李公谨同知）::刘辰翁::我误留公住。看人间、犹是重阳，满城风雨。父老棠阴携孺子，记得元宵歌舞。但稽首、乌乌无语。我有桓筝千年恨，为谢公、目送还云抚。公不乐，尚何苦。吾侬心事凭谁诉。有谁知、闭户穷愁，欲从之去。闻道明朝生申也，满酌一杯螺浦。又知复、明年何处。天若有情西江者，便使君、骢马来当路。香瓣起，胜金缕。
笔溪::李廌::张生古狂夫，草圣称豪迈。纵横意有得，野马御风快。醉醒忽惊神，自以不可再。乃知高世能，至理适有在。况夫穷年华，朝夕精拣汰。期兹笔溪水，色变昆仑派。
涌泉寺 其二::陈肇兴::绝壁崔嵬剑削成，扪萝直上旅魂惊。岚光倒映双江净，暑气全收六月晴。槛外岛藏骑象国，望中烟起铃龙城。紫阳墨迹今犹在，千古谁人续旧铭。
挽故相国尚书令忠献公 其三::刘攽::殄瘁虚人望，哀荣备宠章。畴功萧相国，异数郭汾阳。鼎实宵无味，阶星昼陨光。惟应文考庙，万岁共丞尝。
失调名::秦观::我会从事风流府。
鸡鸣曲三首 其一::胡奎::晨鸡初鸣当夜半，少妇出房愁思乱。晨鸡再鸣月入帷，少妇出门郎马嘶。晨鸡三鸣月在道，道上马嘶声渐杳。马嘶渐杳鸡乱鸣，桃灯泣泪天未明。后夜闻鸡北窗下，梦里鸡声候郎马。
北池::陶弼::句漏城中菡萏池，池边台榭半空基。频年太守多新额，弃代思贤有旧碑。
柯敬仲持其乃尊山斋翁遗训诗求跋::宋褧::太傅当年自教儿，唾壶谈麈亦吾师。蓼莪流落玄扃下，不见音容只见诗。
萧园偶题北里志 其二::凌义渠::不论兰菊有分身，捻就东皇一面春。看到晓霜随例尽，寒香寸寸欲怜人。
有感::何永沂::真作假时假亦真，投其不惜丧斯文。可怜书艺惊天下，王铎依然属小人。
登煎茶岭绝顶云中遇雨 其一::张问陶::云外疑无雨，肩舆出万山。那知披叆叇，犹自听潺湲。衣冷龙腥逼，梯危石骨顽。风雷不惊客，浩荡起眉间。
题竹西小隐::胡奎::拔剑王郎歌莫哀，竹西今见画图开。好寻东阁题诗去，更约平山载酒来。何处玉箫遗曲谱，谁家红药有池台。十年一觉扬州梦，头白惭无杜牧才。
禅人求赞四首::释宗杲::邹搜敛似天烝枣，轻轻触著便烦恼。身著如来三事衣，口中谤佛法僧宝。从来纤芥不与人，一毫不就他人讨。蓦然合眼入黄泉，定须聒噪阎罗老。
菩萨蛮五阕 其三::刘鹏年::章台杨柳初飞絮。黄回绿转无凭据。莫漫炫新妆。东风吹正狂。倡条难再折。但惜流芳歇。飘荡落谁家。凄凉啼暮鸦。
对镜自嘲::王廷陈::晨理白发临青铜，乍对翻疑何处翁。童心未除惊貌改，壮志不就悲途穷。五岳拟游谁缩地，一丘偃卧閒书空。极知老丑安用尔，揽衣起舞仍豪雄。
忆江南 其二::关振东::抬望眼，花鸟满秋空。燕子凄风如剪水，灵芝摇曳响弦弓。云里唱年丰。
暮春::王安石::北山吹雨送残春，南涧朝来绿映人。昨日杏花浑不见，故应随水到江滨。
怨王孙::周巽::王孙游，憺忘归。芳草绿，落花飞。草绿花飞春又暮，忆君心绪罥斜晖。水流赴壑何时返，心逐鸿归关路远。华萼楼前白日昏，芙蓉帐里香云暖。梦见王孙雪满裘，腰间玉带珊瑚钩。金鞭断折银貂敝，昔日红颜今白头。魂一惊，泪双落。娟娟残月入房栊，淅淅凄风动帘幕。
百一诗 二十五::应璩::小儿抚尘。
和应之还邑道中见寄::梅尧臣::向老思旧交，欲见恨无翅。前时君来都，欣喜乃一至。亦既勤我怀，酌酒去拘忌。自从离洛阳，此会无三四。谢尹最贤豪，已嗟存没异。因酬马上篇，遂写相逢意。
寓感四首 其三::孙承恩::人生宇宙内，苦被日月驱。贤豪凛英声，际时步亨衢。谈笑生风云，咳唾落明珠。馀光照海宇，惠泽沾寰区。有如纵壑鲸，岂比涸辙鱼。朝侍未央殿，夜宿承明庐。煌煌炳勋业，琐琐谁能如。
菊田::吕诚::余客竹州三年，颇有彭泽东篱之好。古人亦谓菊独以秋花傲兀于摇落之后，非霜下之杰乎？昔年曾赋《对菊》之歌，老兴未已，复作《菊田》一首，以纪岁月耳。摇落西风已怆然，金蕤月朵为谁妍？人间无地安花宅，洲上于今有菊田。晚岁拟寻甘谷老，颓龄幸值傅延年。落英餐尽秋香骨，许我飞行作地仙。
锦屏风::陈恭尹::蒙茸偏得惠风吹，不是花奇叶自奇。满架锦云浮紫蕊，一屏春色绽青丝。竹来小径光先到，客近疏篱主自知。若比海棠差有幸，当年曾入杜陵诗。
次韵孙莘老见赠，时莘老移庐州，因以别之::苏轼::炉锤一手赋形殊，造化无心敢望渠。我本疏顽固当尔，子犹沦落况其馀。龚、黄侧畔难言政，罗、赵前头且眩书。惟有阳关一杯酒，殷勤重唱赠离居。
柳梢青::杨无咎::灼灼红榴，垂垂绿柳，庭户清和。罗绮香中，十分春酒，几叠高歌。遐龄欲问如何。记平日、阴功数多。千载今朝，笑看池面，龟戏青荷。
秋琴::陈恭尹::金行天地肃，视听此为真。一对高山奏，如逢太古人。宣情通万类，解愠及吾民。杳矣谁知者，冰弦空复陈。
题元五名家合璧卷 其五 方从义回溪林屋::弘历::依林结宇翠阴浓，闭户经年客鲜逢。谷口板桥不妨设，丛条都解扫尘踪。
中秋日怀寄潘邠老赋::贺铸::西戍角声清且哀，东城鼓动殷然雷。雨阑伏槛月可待，风横檥舟君不来。得酒未容欢独伯，把书端与睡为媒。雪堂歛谷急还舍，更约头陀黄菊开。
征部乐•和屯田::陈匪石::酒边花外，驹阴解惜翻虚掷。杳难问、双鸳去迹。芳草地、沉恨今夕。高唐梦，从头觅。射雀锦屏无的。展望眼、隐约红楼，擘钿分钗永相忆。明知际此，飘灯箔冷，时候几人留得。但镜里、清光曾睹，柳星朱鸟，残影心头识。幻女床山色。翠羽返、倘传音息。恐远书、也写离愁，对玉珰慵拆。
题郑秀才隐居::虞集::陶翁昔好菊，荒径不暇锄。素琴初无弦，名酒亦屡虚。虽有二三子，薪水不读书。凄凉千载下，高名将焉如。不如鬼谷洞，郑子乐有馀。种菊以为田，田中更为庐。善药不二价，咏觞送居诸。有子挥五弦，凉风在庭除。时来青田鹤，亦出濠梁鱼。昨者游京师，侯门曳华裾。捧檄忽一喜，翩然告归与。芳蒲采甘露，玉浆酿清醑。老父坐堂上，稚子具篮舆。晨游南山陲，暮濯清水渠。席閒抚猗兰，房中咏《关雎》。以此得高寿，何必南阳居。
过林头看修竹数里不断甚爱戏题::祝允明::五寸冲牙文八矛，装成十万绕林头。莫欺楪子兴宁县，一半人家千户侯。
诗四首::崔鶠::我如秋蝶未忘情，对此寒花叹此生。常愧老来亲拄杖，看花不似蝶身轻。
横吹曲辞。出塞::皇甫冉::吹角出塞门，前瞻即胡地。三军尽回首，皆洒望乡泪。转念关山长，行看风景异。由来征戍客，各负轻生义。
赠毛应奎秀才::陈履::为爱青云客，丰标俨列仙。过从怜逆旅，谈笑喜忘年。下榻情偏剧，居囊事可传。来秋秣陵地，看尔奋孤骞。
苦热::胡奎::溽暑经旬懒出门，风亭水榭亦昏昏。徒闻露下黄姑渚，漫想冰生玉女盆。筠簟不教眠得稳，蔗浆犹觉饮来温。故人病起应相忆，何日从容共晚尊。
晓发罗溪::何巩道::晓烟临水树层层，波影分明两片灯。百战江山如昨日，独行踪迹似孤僧。鸦惊落月翻衰叶，马怯寒风立断冰。欲谢红尘就林壑，投閒曾有几人能。
采莲曲 其二::邓雅::绿荷深处水生波，三五兰舟载绮罗。华月渐明风渐息，吴人愁听越人歌。
蝶恋花（题二乔观书图）::秦观::并倚香肩颜斗玉。鬓角参差，分映芭蕉绿。厌见兵戈争鼎足。寻芳共把遗编躅。闺阁风流谁可续。沈想清标，合贮黄金屋。江左百年传旧俗。后宫只解呈新曲。
训蒙绝句 九思::朱熹::人之进学在于思，思则能知是与非。但得用心纯熟后，自然发处有思随。
贾节庵冒夏暑越修涂过我苕霅情谊甚厚令闻古::牟巘五::连宵接软语，共说梦中梦。聚行时未多，归骖忽已动。
次答杨少傅士奇见寄二首 其一::胡俨::幽栖已出喧嚣外，老疾偏怜见在身。万里交游空对月，半生风雨不知春。当年玉署曾分直，今日乌纱独制巾。共道同时六学士，香山居士一闲人。
程周量擢民部 其一::释今无::当秋几度望京云，落叶江头影自分。乞食少因惭此道，阅人多更转怀君。玉河夜雪宜官酒，秘苑奇书领异闻。静把此心供献替，词坛谁与论鸿文。
寿某君四首 其四::冯君辉::入世便思出世情，告归终养计初成。宦途早醒黄粱梦，戢影肯定白水盟。廿载林泉容啸傲，一官尘土薄功名。利民福国尔曹事，笑看霜丝几缕生。
赠杨樵隐应炎谈命::文天祥::莘郊一介，尧舜君民。薇山二难，百世忠清。富春耕叟，涕洟云台。终南遁士，仕宦梯媒。是数公者，俱以隐名。木石一迹，霄渊异情。九华山人，卖樵江湖。请算世间，几种樵夫。
西江月 再用前韵报湛丈湖庄，兼为七十五寿::龙榆生::复性宏开绝学，倾樽乐傍珍丛。绿杨垂手絮濛濛。坐听南屏钟动。半岭徐传凤吟，四时不断花风。故应四海此心同。报道先生无梦。
金坛邑中作::俞德邻::菰蒲风起雨濛𩆓，万室参差浸碧澜。一鹤归来城郭改，二龙飞去洛波寒。松迷旧径犹存寺，蛙聒新畬总为官。却喜故家文献在，半从鞍马半儒冠。
苏幕遮 秋老::徐灿::雨深深，秋自老。旧苑新花，莫问愁多少。玉爪侵弦寒料峭。才奏南音，阵阵惊风搅。袖红单，屏翠小。剪剪清霜，不许芙蓉好。故国烟芜昏复晓。尚有青山，强向江城绕。
赠竹溪::许月卿六::子厚有溪浑未竹，徽之有竹不能溪。试问竹溪何所似，风流六逸共标题。
寄朱昌叔::王安石::清江漫漫绕城流，尚忆城边系小舟。射虎未能随李广，割鸡空欲戏言游。云埋塞路惊尘合，霜入春风满鬓愁。此日君书苦难得，谩多鸿雁起南洲。
怀邻几::韩维::清醉由来未惬心，更携残酒傍花阴。共思潇洒江夫子，独拥枯桐事苦吟。
次韵滕元发许仲途秦少游::苏轼::二公诗格老弥新，醉后狂吟许野人。坐看青丘吞泽芥，自惭黄潦荐溪蘋。两邦旌纛光相照，十亩锄犁手自亲。何似秦郎妙天下，明年献颂请东巡。
赠灵澈禅师::灵一::禅师来往翠微间，万里千峰到剡山。何时共到天台里，身与浮云处处闲。
叠前韵别诸同官::周瑛::千里各有适，一官偶同居。登舟思共济，幸脱风波馀。南宫在何处，山川邈以纡。戒行在今朝，酌酒向前除。欲发宁无言，为君转踌躇。教化尚蹇涩，囹圄未空虚。所忧远且大，不但及簿书。赵国重九鼎，赖有蔺相如。毋为蚌鹬持，以利归若渔。
感事::韩邦靖::东南民力知全竭，西北长城更欲修。定有壮丁填野壑，况兼新麦在平畴。寻常功业人知好，十万人心或可忧。白屋书生真过计，便因家国泪横流。
赠杜于皇::王撰::忆自分携历变更，访君曾过石头城。人惊夔府贫来句，世重樊川乱后名。此地溪山千里梦，今宵尊酒廿年情。西陵放棹乘秋涨，好待荒郊泛月明。
蔡氏藏先世诰敕::吴当::无复前朝旧典型，百年文物尽凋零。蔡家孙子风流在，爱惜黄麻似六经。
刘浣玉::黄公辅::忽指别期秋又秋，秋声乍觉念悠悠。一缄消息澄江渺，三楚云霞碧汉脩。圃里荔阴群鸟语，亭前风袅几人游。我心久欲充园长，三尺葵蓑不外求。
水龙吟（浮翠山房拟赋白莲）::王易简::翠裳微护冰肌，夜深暗泣瑶台露。芳容淡泞，风神萧散，凌波晚步。西子残妆，环儿初起，未须匀注。看明珰素袜，相逢憔悴，当应被、西风误。十里云愁雪妒。抱凄凉、盼娇无语。当时姊妹，朱颜褪酒，红衣按舞。别浦重寻，旧盟唯有，一行鸥鹭。伴玉颜月晓，盈盈冷艳，洗人间暑。
会魏夫人席上 其一“飞”字韵::朱淑真::管弦催上锦裀时，体段轻盈只欲飞。著使明皇当日见，阿蛮无计况杨妃。
杨柳枝 其十九::周岸登::粘天踒地太纤柔。不待临风始欲愁。阿亸声中横笛怨，舞低斜月水明楼。
山间南圃海棠花开::韩淲::舍前舍后海棠红，碧轩宛宛连霞宫。浮光弄景虽带雨，睡思醉貌空临风。雷轻雾暗时过前，无处告诉杜老颠。溪山深密春昼寂，花扑一涧飞来泉。
按涝::彭汝砺::瘦马扁舟迹已勤，三乡行尽独伤神。湖边围涨鱼龙富，野外田乾燕雀贫。岂有异能裨此理，试留馀泽遗斯民。东南步武丰凶别，却笑天心似未均。
渔父词::文彭::又夜深结网一灯红，吹笛邻舟搅睡浓。云夜月，雨晴风，都在渔家烂醉中。
屠狗 今年长春困至八月间遂有卖狗肉者，见之感作::罗元贞::燕赵遗风不帝秦，荆卿去后渐离存。如今只合都屠狗，振起雄风慰万民。
雪夜::善耆::浓云叆叇罩山家，散作人间六出花。剪烛清谈招旧雨，开樽相对醉流霞。市朝几辈犹无褐，帐殿三军尚著纱。谯鼓冬冬人寂寂，天公玉戏更交加。
龙渊::刘达::岩岩白石嵌，深泉适此止。夜雨半山回，春风蛰龙起。清明无遁形，溥博有馀美。受浊不伤清，纳污非所耻。趣操比幽人，泓澄如得己。山林乃挺途，真复谁洗耳。
郊外::王安国::野旷天寒气象嘉，浮云浓淡日初斜。泽中雨涨无鸣鹘，荷下波翻有怒蛙。箫鼓残声来帝阙，渔樵归径见人家。尘簪羞把黄花插，不耐飞蓬斗鬓华。
一览亭为保安王肃斋题::朱诚泳::搆得幽亭瞰小池，四时风景总相宜。百年图史劳双眼，万里乾坤醉一卮。花雨扑帘红片片，玉山当户白差差。傍人却讶仙凡隔，载酒无因为问奇。
观岳鄂王像::陈琏::虎头将军面如玉，手执麟经衣戎服。生绡一幅几百年，神采光荧射人目。忆昔南渡谁谋臣，中兴之将推何人。将军奉诏总戎律，壮志誓拟清中原。义旗所经民安堵，丈八蛇矛马如虎。钢刀斫胫拐子空，千里惊奔逐狂虏。偃城城边飞战尘，三军胜气腾如云。朱仙镇上势方锐，指日可平戎虏群。捷书才奏遭谗口，赐环竟殒奸人手。五国城头日色昏，金人相酌平安酒。百战经营一旦空，惟馀史册表孤忠。焚香再拜睹遗像，古庙飒飒生悲风。
水调歌头 寿李锐老八八华诞::张力夫::鹤发见风骨，英气动华筵。座中皆是诗侣，谈笑且忘年。往事何堪回顾，回顾乱云飞渡，日色冷无边。左祸猛于虎，残梦绕庐山。探骊珠，骑龙背，进真言。西江截断烟雨，神女泪涟涟。今夜冰壶清酒，试减人间僝僽，肝胆照湘沅。窗外寿星影，灿灿出南天。
临江仙 正月梅花::江南雨::小萼初妍香未满，一枝乍醒春风。陌头残雪渐消融。花开清夜里，人立野桥东。奈是伤春春愈短，江南江北都同。记曾花下去年逢。当时临水处，花月两朦胧。
登垂虹亭二首::张元干::一别三吴地，重来二十年。疮痍兵火后，花石稳粱先。山暗松江雨，波吞震泽天。扁舟莫浪发，蛟鳄正垂涎。
山中::陈普::便是人间一洞天，堕樵煮茗书腾烟。深春笋蕨千锺禄，落日渔樵三岛仙。一脉甘泉生白石，数竿修竹对青毡。天关九府高无路，莫助椒芹献小鲜。
有赠四首 其二::聂绀弩::谈孺子牛俯首甘，见先生馔口涎馋。儿童涂壁书忘八，车马争途骂别三。世有奇诗须汝写，天将大任与人担。买丝若绣平原像，恐使嵇生更不堪。
山居寂寥与世如隔是非不到荣辱两忘因忆秋崖工部尝教以我爱山居好十诗追次其韵聊写穷山之趣 其十::吴锡畴::我爱山居好，田园在力耘。樵歌风外断，猿啸月中闻。舴艋夜招鹤，辘轳晓汲云。久惭呼处士，未必应星文。
弘治宫词六首::王世贞::黄帕朱奁覆御羞，手题颁赐寿宁侯。昆明督亢从渠请，今日台官在殿头。
有感 其二::葛立方::莫将横笛衒柯亭，岂解穿云裂石声。湘水老翁那复见，世间谁数吕筠卿。
赠九江陈兵宪 其八::罗洪先::谁道搀抢出夜分，钟山王气五龙文。登坛不用观风角，飞檄端能静海氛。
拟古诗·西北有高楼::戴廷栻::西北有高楼，徙倚聊淹留。平原千余里，远道何悠悠。日夕回风起，河水散乱流。相思杳难托，登高翻更愁。
题温日观葡萄::周密::百八牟尼颗，携将万里游。归来还自笑，何不博凉州。
壬子中秋对月::韩琦::一轮徐出海东头，皓彩全供白帝秋。桂迹自消安在斫，宝光无缺不因修。池心影撼金鳞碎，杯面波随玉液流。此夜圆蟾看处好，何须偏上最高楼。
送张㠠山明府转户部五首 其二::卢楠::慷慨国士遇，投分知己恩。一语已肝胆，刎颈即夷门。何云明月珠，吐之隋侯轩。顾兹千里去，辗转悲心魂。
早春游孔志行园::王庭圭::小圃傍城郭，新堂磨碧砖。青枫未钻火，高柳已参天。好鸟又相语，幽葩自在妍。敲门时径造，不问主人贤。
刈稻了咏怀::杜甫::稻获空云水，川平对石门。寒风疏落木，旭日散鸡豚。野哭初闻战，樵歌稍出村。无家问消息，作客信乾坤。
独坐柬罗颢甫胡大灵 其一::何绛::世代去如驶，昨日又今日。昂昂七尺躯，知非不化物。车马狭道旁，功名终不实。二氏良玄幻，君亲两相失。先师有遗训，勉之可入室。徒然事糟粕，无乃太粗率。东邻散诞子，美哉圣贤质。
谒汤文正公祠 其一::全祖望::经术原经世，如公旷代希。百泉承学统，中岳有光辉。建节甫数载，移风已庶几。伯淳施未竟，吾道岂终非。
过柳溪道院::刘崧::岸上谁家掩素扉，鸟啼浑似惜春晖。日斜深巷无人过，时见梨花一片飞。
过刘美中新居::王庭圭::乱碧峰头水拍堤，白沙寒竹净柴扉。晨光破雾千山出，绝壁盘云一雁飞。窗外烟霞舒锦绮，坐中谈笑落珠玑。江边野老逢人说，待看追锋入翠微。
题苏子瞻游赤壁图::何景明::垂老黄州客，高秋赤壁船。三分留古迹，两赋到今传。落日寒江动，青天断岸悬。画图谁省识，千载尚风烟。
奉诏陪祀谷祗坛西苑游瞩汎舟太液和亭溪学士 其二::严嵩::仙居春汎渺银河，桃杏红芳水绿波。日出芙蓉开帐殿，风回笙吹绕云萝。汀洲凫藻荣光满，楼阁烟花淑景多。不是传宣承帝泽，岂缘天路得经过。
渔家傲::晏殊::叶下眠未稳。风翻露飐香成阵。仙女出游知远近。羞借问。饶将绿扇遮红粉。一掬蕊黄沾雨润。天人乞与金英嫩。试折乱条醒酒困。应有恨。芳心拗尽丝无尽。
忆孟兄季弟::胡天游::兄弟相看各一方，别来俱各鬓成霜。江山千里犹比屋，风雨几番能对床。海燕年深长作客，塞鸿天远不成行。擎杯莫负黄花酒，来看南塘万竹长。
病起从吴翁晋郭汝承游南溪亭上::于慎行::甚小幽栖地，能令二妙从。文中吴季重，名下郭林宗。解发临高涧，浮杯望远峰。本因行药至，燕笑及闻钟。
再次赵侯韵::陈造::理窟疏明面面通，如君襟抱古贤同。孤独标碧地霜月，胜韵芳林度蕙风。妙语宁惟压元白，大封端合启龟蒙。规恢伫看收功去，自勒丰碑纪殆戎。
杂诗二十七首::曹勋::从来甚爱水云居，投老安闲且自如。瀹茗焚香方外友，白灰红火养丹炉。
偈十六首::释行瑛::炼铁围山作钓钩，饵悬八万四千牛。毗卢海内閒抛下，暇蟹鱼龙尽缩头。
梨岭道中十八首 其八::黄仲昭::鸟道碧苔封，断桥芳草没。峰危似虎蹲，树古如龙屈。
雪中见寄::叶颙::六丁剑搅天地水，倒泻银河洒寒雨。舞空鳞甲动天风，玉龙飞下玻璃圃。乾坤万里混清光，广寒谁借脩月斧。奇葩异卉恣粘缀，宁烦獭髓鸾胶补。无朋懒棹子猷𦨣，何人肯扣袁安户。不愁僵卧酒杯空，石鼎烹茶试鹦鹉。
刘美中自翰苑归追怀平昔之游再过唐兴寺陈迹依然辄成长句奉呈::王庭圭::重寻古壁旧题诗，林竹萧森上翠微。但见晓猿惊蕙帐，应无山鸟怪儒衣。野僧忽自云中出，阁老新从天下归。拍手相欢同一笑，可能长伴钓鱼矶。
社日醉起::赵蕃::醉状初如春水船，梦成蝴蝶更翩翩。觉来已是情无奈，那更急风吹雨颠。
度峙崦岭至铜坑::汪芑::漠漠云阴二月天，层冈复岭俯平田。杏花能白非关雨，杨柳初黄不受烟。幽境每从迷路得，吟怀差喜入春妍。湖山旧侣销兵燹，寥落晨星感昔年。
落梅::善住::晴雪霏霏洒砌苔，浪蜂欲去更徘徊。空传淡影浮歌扇，不送寒香入酒杯。陇首故人千里隔，江南驿使几时回。翠禽莫怨高楼笛，一度春风一度开。
丑奴儿 题花卉::饶宗颐::冷魂一段真多态，带暝迎霜。结素絁黄。雪甃冰檐认淡妆。半敧浑似头间颤，翠幌生香。寒水林塘。分得几枝乱夕阳。
次韵颐浩知客::徐贲::禅关临九市，喧寂此中分。宝石栖岚影，珠林带夕曛。花间时礼塔，鹤上每招云。空界多诗景，幽吟尽属君。
西村::吕南公::东村岂不佳，南村自清幽。北村亦可居，俗悍不易投。维此兑岭曲，陂陀绕川流。桑麻有青园，耕稼有绿畴。云峰十里外，足举旷望头。本无车马喧，岂有声利愁。伊我先君子，故家待增修。还当起楹檐，此志敢不求。开辟三处径，疏通四前沟。有轩列琴书，有室贮锄耰。压曲拟长醉，藏刍待肥牛。超然了馀生，不问万户侯。我策久已决，我身强悠悠。安能荷筱翁，不以意相收。
山中甃坟外弟程魁有诗次韵::方岳::咄哉人世如飞烟，强欲和计垂千年。宁知鬼见拍手笑，曾不一瞬云埋阡。我於浮休等无二，诗卷留与荒山巅。平生梦想所不到，六国相印二顷田。古今一死百事足，安用老刻青瑶坚。海棠作堵锦步帐，柳花糁径拳毛毡。见成林壑伴茅堂，名付身后杯生前。山中物物各生意，春到岂论茅与荃。人情变熊千成状，所不负予惟老天。白虹贯岩出奇怪，一锸不费青乌迁。是事且蒖勿复道，老子久矣宜蚩妍。
病起书事::耶律铸::性恬乖剌与粗疏，谁说清狂痼疾除。可要更须教失马，祗应元□示悬车。胜游索办烟霞屐，绪业非攻种树书。多幸老民俱有趣，醉乡日月是华胥。
随笔 其四::陈献章::断除嗜欲想，永撤天机障。身居万物中，心在万物上。
季长见和甚工复韵答之::释德洪::翰墨场中见奇杰，行书半杂欧与薛。此诗押韵如射雕，应弦而落人惊绝。词惟达意非有作，公虽不怪傍人愕。嗟余平生事苦吟，吟笔今真为公阁。涣然成文自湍走，如水与风初邂后。颀然绿发映华裾，人间此客何从有。我诵此生真一寄，禅林枝稳容栖止。敢将丑恶酬绝倡，狗尾续貂堪笑耳。坡谷渊源有风格，光芒万丈馀五色。吾闻龙蛇所由生，必也深山并大泽。
送宇昭师::释文兆::相见又相别，无言感倍兴。诸峰微下雪，一路独行僧。午饭烟村磬，宵吟石屋灯。他方人请住，又得继南能。
次王和夫见寄::舒頔::旌旗摇曳柳营前，邑赖元戎守禦坚。林薮漫如秦地日，山河依旧汉家天。刚风万里扫妖祲，甘雨四方清瘴烟。堪羡山中萃清致，醉歌人讶老诗仙。
十五伯以诗见赠因次韵为谢::傅察::萧然颜巷复谁堪，竟日潜心到五三。载酒未妨从靖节，围棋端不羡羊昙。逢人倾倒群儿笑，落笔纵横四座惭。旧学青箱知未替，更将新律付诸男。
安溪劝农诗·劝贫富相资::陈宓::举债当知济汝穷，取钱须念利难供。富人心要怜贫者，贫者身全仰富翁。
游西林寺题萧二兄郎中旧堂::韩愈::中郎有女能传业，伯道无儿可保家。偶到匡山曾住处，几行衰泪落烟霞。
杂兴五首 其四::卢楠::揭旌蘅阪，弭盖昆丘。砺齿石林，洗耳沧洲。仰瞩归云，俯鉴川流。从彼物化，操我虚舟。冥心大壑，超然神游。是谓维何，列子好仇。
《红楼梦探源》 其二 五卷书成，纪以五绝::吴世昌::朱墨琳琅满纸愁，几番抱恨注红楼。脂斋也是多情种，可是前生旧石头。
夏日陶然亭::张力夫::相邻三十年，一水唤陶然。湛湛收芳霭，粼粼泛画船。蝉依高柳唱，客枕旧书眠。涵咏清风在，浮名不必传。
湖口阻风::方回::涛江白雪喷苍旻，晚日红金缘翠云。天著此奇刮诗眼，略须掇实张吾军。
小车铭::李尤::员盖象天，方舆则地。轮法阴阳，动不相离。合之嗛嘘，疏达开通。两辎障邪，尊卑是从。輗軏之用，信义所同。
雷阳道中即事 其三::李之世::林里啁啾杂鸟虫，阴阴榕叶乍吟风。行随仆御穿山脊，时拥篮舆渡水中。官马自刍青草坂，人家多住白茆丛。平坡十里真如掌，咿轧车声去不穷。
种芭蕉::张耒::幽居玩芳物，自种两芭蕉。空山夜雨至，滴滴复萧萧。凉叶泛朝露，芳心展夕飚。东堂日虚静，秀色慰无聊。
正德十四年四首 其一::郑善夫::君王按剑东南征，锦障黄旗出凤城。矫矫六飞熊虎士，中原万里倚戈行。
三月十八日::赵蕃::巴陵一月雨不休，岂惟人病天亦愁。蚕饥麦腐谷种坏，农夫田妇呼天求。巴邑有客方倦游，杭湖欲归思具舟。冥冥政尔羡归雁，拍拍安得从轻鸥。远书数月绝不得，尔穷故与吾仿佛。或云此雨只此域，又道淋淫遍江国。夜来痛饮不知极，终日破床成兀兀。感期风雨忆江东，诗就鸟栖窗纸黑。
元善香山赏秋诗奉答二首 其一::夏纬明::绚烂秋容不让春，枫丹菊紫共迎人。江山多丽娇如女，明岁相期老健身。
送罗尹赴博罗司成冰玉公之后也::边贡::海国逍遥野兴深，罗浮山下坐鸣琴。看云细和东坡句，捧日常悬北阙心。三合树高应蔽芾，六如亭在且登临。西江冰玉家声远，侧耳南风听好音。
武陵春（藤州江月楼）::向滈::长记酒醒人散后，风月满江楼。楼外烟波万顷秋。高槛冷飕飕。想见云鬟香雾湿，斜坠玉搔头。两处相思一样愁。休更照鄜州。
宋皇陵::张诩::万里江山势莫支，君臣当日叹流离。东风芳草年年是，白骨青山处处疑。世界九州元属宋，衣冠一旦尽为夷。凭君莫话厓门事，话着厓门泪便垂。
题画七首 其七::董其昌::青山白社梦归时，可但前身是画师。记得西陵烟雨后，最堪图取大苏诗。
诉衷情·凭觞静忆去年秋::晏几道::凭觞静忆去年秋，桐落故溪头。诗成自写红叶，和恨寄东流。人脉脉，水悠悠。几多愁。雁书不到，蝶梦无凭，漫倚高楼。
读亲征诏::杨冠卿::君王神武不恬兵，气讋中原一扫平。可笑西江喜归客，便装行橐待还京。
孤云画像赞::释居简::閒如云，寄寥邈。帖水不痕，行空无脚。笑从上扫迹生迹，嗟后来以缚解缚。于其中间，卷舒自若。钉钉却，悬挂却。老倒南阳，犹欠一著。
姚魏堂::白玉蟾::青帝收成功，乃王木芙蓉。姚魏久燮理，功成盍受封。向已魁梅花，此当相芍药。桃李寂不言，蜂蝶寒无托。
斋祠湖上作::张嵲::还山映平湖，未厌伤极目。篮舆值初晴，步步转湖曲。宿雾郁乔林，寒曦煦穹谷。废刹今几时，浮图在山腹。村荒樵牧多，岁晚稉稻熟。曲岸倒菰蒲，回潭聚凫鹜。前瞻岚岭分，右顾缘原绿。游眺暂萧疏，沉吟反羁束。斋祠奉简书，尸素惭微禄。日暮闻幽禽，眷此林下宿。
传经台::苏辙::轮扁不能令子巧，老聃虽智若为传。遗经尚在台如故，弟子今无似喜贤。
浪淘沙::程颂万::十二碧阑斜。六扇红纱。隔窗曾记唾余霞。昨夜东风吹淡了，一树梨花。春梦剩些些。那角帘遮。小桃开落谢娘家。溜却玉钗浑不管，爱亸双鸦。
桐庐道中::梁有誉::日暮烟岚路欲迷，山樱落尽见鼯啼。林藏宿雨诸溪长，峡束长江万木低。野老移家依碧嶂，松门无路访丹梯。漂零却忆当年事，一曲劳歌越水西。
薄倖 其一 本意，寄怀和韵::邹祗谟::妒花风作。凭吹到、红心小阁。恨于今、珠零玉冷，便算笙歌院落。想伊时、前度刘郎，是绛树紫箫权托。恨轻写乌丝，重投翠羽，辜负花间半诺。难道行云巫女，刚学得、玉清情薄。只一梦春风，半宵秋雨，排演做寒窗消索。氤氲原错。料檀涡蓉帐，配不上、梅花寂寞。无名小鸟，红溜莺餐自啄。
甲辰春日二首::刘克庄::买牛搜粟向蛮烟，衰病安知璧偶全。使者召归曾四辈，臣之得罪又三年。柳刘漏语谁云尔，绛灌怜才定不然。纵使有泉堪洗耳，先生此愧若为湔。
早春寄吴使君 其四::李攀龙::五马遥临百粤春，汉家迁客虎符新。同时谏猎堪谁在，得领专城更几人。
醉落魄（乙未自寿）::韩元吉::红蕖漾月。蕃风特地生梧叶。一年风月今宵别。隐隐笙鸾，何处有炎热。凤凰山下榴花发。一杯香露融春雪。幔亭有路通瑶阙。知我丹成，容我醉时节。
与林中书李礼部同宿囊山三首 其三::刘克庄::二妙相从寂寞滨，山灵怪有此嘉宾。作桑下梦才三宿，比橘中翁少一人。剪截锦机输子巧，分张宝藏拔予贫。临歧但祝俱黄发，莫把华簪换角巾。
口占送徐紫凝三首 其一::陈恭尹::挂帆江上试新凉，纤月依微带夕阳。想见孤山风落木，梦魂无夜不家乡。
送二道者归汾州::许安仁::介休山下两閒人，来访汾阳旧使君。明日却归尘外去，一双白鹤上青云。
集米仲诏湛园分得松关花径戏作长歌二首 其一 松关::邓云霄::巨灵驱山作平地，徂徕移在名园里。倒茑垂萝倚牖翻，夜夜波涛聒人耳。龙鳞马鬃浩呼汹，萧森转觉秋原空。有时风静横挂月，鹤梦渐醒露华发。残钟远磬度林迟，坐来谡谡凊肌骨。换骨求仙待■苓，更携灵笈阅丹经。叩门恐有赤松子，为报云关且莫扃。
岁暮柬陈新之四首 其一::卢龙云::暮景萧森欲换年，宦情羁思两悠然。流光半逐红尘去，窃食能无愧俸钱。
成都遨乐诗二十一首 其十 开西园::田况::春山寒食节，夜雨昼晴天。日气薰花色，韵光遍锦川。临流飞凿落，倚榭立鞦韆。槛外游人满，林间饮帐鲜。众音方杂遝，馀景更留连。座客无辞醉，芳菲又一年。
念奴娇 偶见::曹溶::春将归去，为相如四壁，临邛无伴。特送好花楼上影，斜卷押帘银蒜。眉语呼郎，弓靴倚婢，蛱蝶谁拘管。横波迎笑，又穿紫陌西畔。此际依约窥臣，催成新句，写当年团扇。风动湘裙，最苦是、香气教人惊颤。粉帛频施，湖光作镜，著意回娇面。重逢何处，愿随轻絮吹遍。
赠别黄子章北上次铁桥司马韵二首 其一::黄佐::沙头寒日照津旗，南雁初飞北棹移。谢客池塘新入梦，于门车马重相期。江湖冉冉冰霜尽，花柳欣欣雨露私。春近可堪人渐远，停云应是渺予思。
送吉州太守朱子渊造朝二首 其一::杨万里::庐陵难做定何如，请看黟川朱大夫。秋月满怀春满面，视民如子吏如奴。万艘白粲何曾欠，百雉金城旧更无。归侍玉皇香案了，甘棠便是瑞莲图。
岁暮感怀::赵抃::早是穷冬逼，那堪客思兼。事嗟流水远，年愧入春添。与雪幸同操，惊霜忽到髯。晚舟前浦泊，何处有青帘。
冬夜寓直麟阁（一作王维诗）::宋之问::直事披三省，重关闭七门。广庭怜雪净，深屋喜炉温。月幌花虚馥，风窗竹暗喧。东山白云意，兹夕寄琴尊。
维舟岳阳之西岸徐师汊风作不敢行再留一宿用韩昌黎洞庭阻风韵示同行朱仲文张子是::王十朋::月行南箕口，簸扬不肯休。我至洞庭侧，狂澜阻行舟。东望岳阳城，一苇宿可投。吾欲破巨浪，试呼舟子谋。舟子笑谓我，官岂乘浮丘。同行一二官，好勇岂仲由。君子不行险，少迟勿烦啾。明朝风自定，鼓枻无忧愁。汗颜答舟子，汝语非谬悠。书以示同人，欲速不可求。
题凯亭写意十二册 其四 菊::敦敏::才题菊便说渊明，风韵陶家未便争。何似凯亭多高致，自将晚节谱秋英。
霜天晓角 渔父::黄绮::春来谁主。绿尽江头树。一片闲云作意，飞几点，沙鸥雨。过帆无定数。别意今同古。阅尽人间风浪，得端地，问渔父。
丁未上元后二日得老儿稚子平安三日得三从四十伯五十九叔讣 其二::曾丰::姑无忘冢妇，祖未识头孙。路远徒惆怅，书来得慰存。冬无馀谷粟，春可养鸡豚。切勿废生事，看人饱更温。
偈颂二百零五首::释正觉::一物长灵，十方普应。骑声跨色，超眺越听。浩浩也能纵能横，如如也能动能静。参饱丛林个样人，取饭不问谁家甑。佛云常乞是清规，一切食中斯正命。
游九鲤湖纪兴 其二::黄廷用::宦游每与故山违，今为道情入翠微。岩畔苔深侵竹杖，雨馀石润湿荷衣。九龙总稳湖心卧，双鹤偏惊云影飞。未必鉴湖能胜此，且将学钓卜渔矶。
和章友直城东春日::曾巩::东流抱孤城，雨洗见春色。风吹百草根，道路千里碧。莫尽溪漫漫，波澜散无迹。遥林缺见山，冉冉苍蔼积。沙禽有遗踪，文字不可识。青松对桃李，桃红李花白。红白势方竞，青青守岩侧。君意无不谐，研谈欲俱得。赋诗多所陈，炳若观龟坼。城东不待到，众物已历历。
颂古三十一首::释安永::独向沧溟截众流，等閒舞棹掷金钩。白云不露烟波阔，横笛一声天地秋。
挽叶谦夫尚书二首::刘克庄::道山昔谬领群仙，同舍推公最妙年。方立班心九霄上，忽骑箕尾列星边。奏篇谁肯收遗藁，主祭妻为选象贤。百嶂千峰环县郭，未知何处是新阡。
老而健贫而诗自志其喜八首::方回::万山读书地，近偶脱烟氛。幸保分膰庙，常营葬骨坟。婿佳殊逸少，儿懒过宗文。忽已门前月，僧敲醉亦闻。
上书行::刘攽::仕不至二千石，贾不至五百万。此事夸者忧，而非志士叹。君不见下邳少年授书起，幄中运筹制千里。功成不受三万户，拂衣归从赤松子。君不见计倪半策诛强吴，鸱夷扁舟浮五湖。三致千金不自擅，至今籍籍宗陶朱。大贤富贵不为己，心事邈与常人殊。逢时致身如反手，云蒸龙变无时无。君勿爱上书献赋称贤豪，刺绣倚市相矜高。丈夫昔曾笑徒劳，商贾旦旦争锥刀。
杂题 其一::张羽::我掩手中卷，尔罢膝间琴。相看坐成晚，山水有余音。
鹊踏枝 写赠迟园大师::陈寂::画室谭禅多逸气。彩笔如龙，点出清湘意。合与释迦为弟子。文殊上士原非二。酒畔不须论世事。撞破玄关，早悟莲华旨。日暮聊将修竹倚，悲歌那许同燕市。
蒋雨亭主政来粤拜其先祖父祠部参政公遗爱祠还日奉赠二首 其二::陈恭尹::大江中隔岭头梅，世泽偏深在粤台。山甫缵戎今再见，相如乘驷此重来。土风并是童时习，人士多于祭日陪。握别津亭思往事，万民争送使星回。
夜坐::刘子翚::客里惊秋晚，慵眠但曲肱。夜阑深院雨，人过隔墙灯。远思千端恶，寒威一倍增。梦孤浑易破，哀柝故登登。
送孔世川赴江西儒学提举二首 其二::刘基::我辞西江归，倏忽十二秋。每望西江云，思心怅悠悠。恨无排风翼，安能凌虚游。故人渺天末，可梦不可求。邂逅送子行，感我涕泗流。登山有脩蛇，涉水有长虬。逝者如零雨，一落谁能收。
清风二首 其一::傅义::清风一扣席门开，不请依然得得来。来了别无些子事，为吾千里送诗材。
静安八咏录五 其四 讲经台::唐奎::师遗台石苍苔厚，兔葵燕麦生禅肘。当时公享七十年，石丈人中谁肯首？我来作志写长文，可叹昔人谀墓金。自喜文章如谢朓，涅槃重问远公林。
中秋呈潘德久::韩淲::一年明月在中秋，数日阴云不奈愁。忽喜新晴转书室，极知清夜照歌楼。醉当弄影如坡老，诗就撞钟忆贯休。千里故人应若此，吾生常好更何求。
忆王孙·插花::曾廉::髻盘如月圆而匾。西日晚、浓妆应免。插花原是惜花人，莫草率、贪多剪。黄梅时节炎光浅。翻宝笥、碧罗徐展。明蟾有意照人来，把小阁、珠帘卷。
嘉祐中与王丞相吴枢密韩端明王学士会饮骐骥池上去今将二十年王有感事诗见示次韵::刘攽::水色林光照举觞，陂塘六月起秋凉。壮年过事难重得，末路贫交故未忘。注眼阶星元近极，叱枭氓采不成王。严徐未抵冯唐老，犹咏君诗意自卬。
贫居忧岁寄呈姚张二明府::成鹫::三岁为农一半荒，每因丰歉计行藏。老人渐觉生涯短，童稚多嫌日晷长。蚁徙高原因破块，鼠抛贫屋笑空仓。悬知仙令金能点，飞札遥徵辟谷方。
晦雨::郑珍::度墙乃细细，津叶暂疏疏。昨所润不到，雨馀枯自如。凉声欢鸟雀，落照睨村墟。肯怨行多露，度阡还破庐。
随侍猎高唐::夏原吉::晓猎高唐露未乾，纷纷雉兔出林间。龙孙舍矢真如破，鹰犬相看愧素餐。
送吴献臣大尹奏绩还治三首 其三::苏葵::看到圭峰又定山，一囊诗卷入长安。郑公台下谁知蔑，光范门前却笑韩。何处儿曹仍竹马，此时公论付衣冠。十年已破升沈闷，肯复汀洲采杜兰。
次韵张耒见寄::苏辙::相逢十年惊我老，双鬓萧萧似秋草。壶将未洗两脚泥，南辕已向淮阳道。我家初无负郭田，茅庐半破蜀江边。生计长随五斗米，飘摇不定风中烟。茹蔬饭糗不愿余，茫茫海内无安居。此身长似伏辕马，何日还为纵壑鱼。怜君与我同一手，微官肮脏羞牛后。请看插版趋府门，何似曲肱眠瓮牖。中流千金买一壶，椟中美玉不须沽。洛阳榷酒味如水，百钱一角空满盂。县前女儿翠欲滴，吏稀人少无晨集。到官惟有懒相宜，卧看南山春雨湿。
莫春阻风黄梅界同杨海门监军段明宇游击涯上散步 其三::梁朝钟::枳树为篱半亩，日斜漂麦溪边。天涯万里归客，路上犹闻杜鹃。
次韵答阵梦锡十首::陈造::诗人锋铓不可触，瞢揽鲸牙撩虎须。飞来此编更作意，诗行快对夔州图。
送田使君赴蔡州::姚合::长年离别情，百盏酒须倾。诗外应无思，人间半是行。路遥嘶白马，林断出红旌。功业今应立，淮西有劲兵。
深树见一颗樱桃尚在::李商隐::高桃留晚实，寻得小庭南。矮堕绿云髻，欹危红玉簪。惜堪充凤食，痛已被莺含。越鸟夸香荔，齐名亦未甘。
和人三首 其二::李之仪::经年牢落别离群，准拟归来拂路尘。妙语独从书上得，欢悰犹欠坐中新。颇闻洛下传佳句，更喜嵩阳识垫巾。几欲军门示巾帼，老来犹更不如人。
王母寿诗::徐渭::乡里争传太母贤，世家亲是长公编。半生辛苦流可笔，百岁荣华表暮年。白发当尊摇凤翟，綵衣绕座拂云烟。此时定有添筹祝，不放金陵酒似泉。
平陵老将（此以下诗皆集外补遗）::韦庄::白羽金仆姑，腰悬双辘轳。前年葱岭北，独战云中胡。匹马塞垣老，一身如鸟孤。归来辞第宅，却占平陵居。
正冬御殿上寿乐章八首其三赐群臣第一盏酒宫::杨亿::思皇多士，靖恭著位。鸣玉飞緌，锵锵济济。宴有折俎，以示慈惠。罔敢不祗，福禄来暨。
春梦::王令::春风儿女喜，不合丈夫爱，日午困魔来，四体倦欲解。春禽只随花中飞，幸此无声聒我睡。一梦梦周公，笑与伊尹语。问今天下贤者谁，何为见弃不见取。纸传周官十卷书，安用久留不烧去。二梦梦孔父，戟手怒目瞠。天下皆曰自孔氏，猎取利禄安荣身。高官志遂不思道，牵以嗜利露己真。如何贫贱用我者皆是，富贵用我无一人。三梦梦我身，化为鸣凤雏。飞飞两足高，迅迅六翮舒。直上高高天，天门闭锁阻我回。我留不肯去，以翼搏天天门开。天公遣玉女，问我何事来。再拜谢天公，贱臣无所知。幸至天公前，敢问无所尸。臣闻伊尹于汤旦于周，安致天下如山丘。愚孙騃子相承继，卜世以过天位留。自从中代来，世世亦有相。如何反覆无定时，犹以乱割医疮痍。天公何忍是不救，恰如旁坐观奕棋。又闻人间人，一一天与命。孔饥孟退荀杨贱，天公岂不知其贤与圣。颜子号庶几，早死不久生。子夏既丧子，左丘亦失明。伯牛疾牖间，原宪贫病成。晁错死非命，贾谊夭不卿。赐死萧雍之，罪免刘更生。羊祜许国斸墓破，反得坠折无完肱。又如草木及禽兽，苟推以理亦莫知。春气不加松柏好，秋风先败兰蕙枝。蝮虺中人皆已死，鸱枭食母然後飞。愿天明告臣，以祛臣心疑。天公未及言，起遂东风吹。觉来何所喻，壹郁双泪垂。
叹落花::韦庄::一夜霏微露湿烟，晓来和泪丧婵娟。不随残雪埋芳草，尽逐香风上舞筵。西子去时遗笑靥，谢娥行处落金钿。飘红堕白堪惆怅，少别秾华又隔年。
春日侍家君过祝太学留宿别馆夜出群少侑觞豪饮申旦醉梦中拈韵得此诗题壁示太学并示山人无殊::胡应麟::十日高阳兴未阑，一樽云雾绕朱栏。光摇银烛春偏丽，焰吐金炉夜不寒。旧业中郎仍闭户，新诗常侍已登坛。清歌妙舞桃花下，痛饮何辞玉漏残。
题马侍郎南宝故宅::黄瑜::万里风尘染赭黄，遥从炎海望钱塘。鸦啼晓日樵苏集，花笑春风辇路荒。鄂国有灵馀草木，思陵无策失苞桑。龙沙北望成今古，犹有人传马侍郎。
秋怀十首::汪莘::虞帝周王不复生，几多豪杰应离明。凤凰览遍真难事，直至而今欠一声。
送王懋纶佥宪还蜀::石宝::峨眉山，锦江水，送君西南几千里。秋光如画当马头，江草江花何靡靡。鸣驺夹道惊山人，玉堂霏屑冰霜新。丈夫得志横四海，焉得独守蓬瀛春。当时李杜亦落落，山川尚拟藏精神。今人古人车迹多，豪华过眼东流波。及时肝胆报明主，跃马食肉亦不颇。君看孔明庙前柏，铜柯铁干犹嵯峨。不然托体金銮坡，朝朝染翰宵鸣珂。萤流电瞥亦顷刻，奈此日近清光何。
澎湖留别 其一::林树梅::澎山三十六，荒垒半渔寮。虎井风烟壮，龙宫暑瘴消。云生香鼎屿，雷压吼门潮。访古屯军迹，周回荡短桡。
即席和桂洲公次韵郭杏东翰长观莲二首 其二::湛若水::只到闻歌心已生，瀛洲仙客旧逢迎。已知高韵能超俗，不道新诗更解酲。濂洛独观惟茂叔，西湖一曲想云卿。哲人已往不可见，溪上空馀万古情。
定风波 齐世家为阎牛叟赋::陈维崧::华阀由来数济阳。国风从古说齐姜。轻唤红闺名更好。仙窈。盈盈林下是闺房。记得诗人佳号否。牛叟。果然织女配牛郎。门内双丁尤异事。姊妹。刘家还有第三娘。
张助甫至日见访作::王世贞::寒色柴门午未开，谁嘘邹律动葭灰。天将化日为长至，人忆丁年访旧来。夜语莲华惊促点，晨传竹叶喜宽杯。还应太史能书奏，海上祥云片片回。
和司训廖慎初新年述怀韵::陈琏::炎岭春常早，幽居乐自如。小桃红灼灼，嫩柳绿疏疏。开酒浮新蚁，摊书落蠹鱼。每怀龙马瑞，终日玩河图。
秋辨九首 其九 望阙思乡::郭之奇::西风去路马蹄遥，望阙归来数夕朝。鹈鴂鸣馀窗草歇，蟪蛄声急井梧飘。水山在目犹行远，湖海关心欲懒朝。九辨歌成悲气迫，三秋思已故山招。
乙未二三月间六首 其二::曾习经::错落星垂户，依微月映楼。晚寒春尚浅，冰落水迟流。尘梦杳难记，乡愁散不收。如何南去雁，尚未一回头。
即事 其一::黄锦::人作文园卧，秋风到客帷。怀人惊节序，病骨仼支离。树坠霜前叶，荷残雨后枝。朝来过二仲，浊酒正堪携。
赠王居士::王安石::武林王居士，与子俱学佛。以财供佛事，不自费一物。
和梅侍御见寄::陈献章::飞盖凌沧溟，高台拂朱鸟。乾坤一水浮，日月双轮绕。尘埃纷局促，正坐眼孔小。景山千丈松，慰我冰雪皎。万里一春风，东西逐騕袅。故人子罗子，仙鹤归华表。暮雨江门舟，含悽问封草。假令鲍叔在，一士亦不少。谁云越台近，举目河山杳。冥冥白沙坞，云烟共昏晓。
同柳戒之夜过三学院::晁补之::步月寻溪过佛斋，溪边石藓湿芒鞋。虚窗独卧听松竹，半夜一山风雨来。
古兴::常建::辘轳井上双梧桐，飞鸟衔花日将没。深闺女儿莫愁年，玉指泠泠怨金碧。石榴裙裾蛱蝶飞，见人不语颦蛾眉。青丝素丝红绿丝，织成锦衾当为谁。
一树::刘子翚::一树梅开早，清香袭客衣。夕阳箫鼓散，半是折残枝。
天寒欲雪不可出门君时在城中促庭佐来君时柬云庭佐掉头云未来因驰寄::彭汝砺::伯兮引领望不断，叔也掉头云未来。事事伤心无说处，终朝眼合不能开。
访客出春明门 其一::倪元璐::木孔虫穿叶，被天瞒到今。化机与草说，春势独山任。出酒挠花气，呼工按水音。悔将袍笏至，据法合书侵。
委曲辞 其二::孙原湘::忍把旁妻唤小乔，封还两字笔新标。罗敷已有鬑鬑婿，辜负琴心着意挑。
人有为石梁谣者录成 其二::郑真::缚竹编芦窗户开，晴光晓透土床来。满城要待秋花插，汲水绕篱浇菊栽。
吴江放船至枫桥湾::薛季宣::短篷负长虹，破䉬挂明月。风马座中生，天幕波中出。高城多隐映，远岫搀罗列。少小泛吴江，始识仙凡别。
弘治三年秋七月喜雨有作 其一::庄昶::一拜甘霖一滴春，山中念念几斯民。往年记得填沟泪，犹有僧堂粥外人。
贾师宪望海楼成次韵::陈宜中::名与山高千古重，恩如海阔一身轻。门下少年初幕府，梦随诸吏上峥嵘。
南歌子 其二::程滨::广厦凭君入，孤斋任我裎。尘劳安配扰凄清。一任醉时投榻弄鼾声。
舟中看瀛奎律髓::张弼::消閒偶看宋唐诗，今古浑疑是一时。养气浩然成骨格，铸词聊尔助丰姿。浑融合让擎天手，巧妙生憎奉溺儿。卷外万篇收不得，白云青障绿连漪。
一字百题示商君祥 其四十二 农::李俊民::卖剑田园计，温家种树书。新年无罪岁，事事有乘除。
送秋江上人::胡天游::上人胸次无纤尘，秋江之清堪比伦。禅心十载光无际，相逢一笑皆回春。风尘澒洞犹未已，飞锡飘然访桑梓。闾阎故旧如晨星，一时相见应相惊。头颅虽异风度在，见人尚记儿时名。玄关窈窕尊灵隔，古柏号寒听呜咽。倾觞布奠了尘缘，一片浮云留不得。空山无人龙象悲，松枝东向师还归。昌江冰消春水绿，此时呼酒临江湄，为师一洗白足泥。
莫问::程滨::烟花渐冷心犹热，星火空寒梦未成。莫问明年明日事，深知此夜此时情。
水上倡楼::程嘉燧::水树风帆隐伎楼，微明远岸浊河流。也知一望堪肠断，暮雨无人在上头。
访西湖下郭黄羽士法坛::何转书::下郭有幽宅，前当大诰峰。壁犹存宋拓，碣不是秦封。北户六桥塔，南邻三殿钟。演花时过客，谁复梦元龙。
浣溪沙 代寿陈乡人::王立道::花满江城月满楼。玉卮金缕共相酬。主人华发未盈头。心远不妨游市井，身閒端可傲王侯。人间何处是丹丘。
春兴 其五::杨慎::帝里朝辞供奉班，客程宵济洞庭湾。湘灵鼓瑟清泠外，鲛女鸣机缥渺间。青草波光连梦泽，苍梧云物隔疑山。故园亦有岷江水，垂老生涯钓艇閒。
壬夏坐雨书感 其二::金天羽::纵横棋局子轻抛，句引风光觑柳梢。老矣残僧催退院，重来语燕怯营巢。释权艺祖虚颁敕，调舌张仪广绝交。眇视跛行聊发噱，龟从谁献履三爻。
咏梅::蔡士裕::风饕雪虐大江头，苔藓鳞鳞绾铁虬。清绝一枝先百卉，密攒万蕊傲千秋。本无烟火尘氛气，洗尽铅华脂粉羞。月夜摧樽相对饮，恍疑身世在罗浮。
子夜四时歌 冬歌 一::萧衍::寒闺动黻帐。密筵重锦席。卖眼拂长袖。含笑留上客。
饮阮明经丈亨珠湖草堂雨霁登文选楼兼呈相国再叠前韵::姚燮::林光破霁吹虚绿，新燕如簧语晨缛。冠裳十日苦酬应，忽置閒身向空谷。梅翁风格超瀛鹤，上座指挥如意竹。一门俊彦迈江左，各抱兰衿静涵蓄。余心荡若秋郊马，骋入悬厓得收束。晋公勋业耀天地，绿野承恩遂初服。安閒一几陈炉椀，俯仰三朝论耆宿。藐蒙奖誉及贱子，傥在车軨愿为毂。草野文章等泥砾，齿颊人间几荣辱？生平郁志苦沈閟，差引娥辉照纡曲。隋楼百尺冠青杪，密筱琅锵动珠玉。横阶蜡蕊看齐整，积藓烟痕与磨斲。四城云树入图画，万帙缥缃盎芸鞠。琅嬛或借茂先住，上药奚劳觅芎菔？更归堂上延幽翠，剩雨彯还润琴局。深情转怨庭光晚，薄醉宁辞瓮头馥。此去车随京国雁，应有书传大江鹜。垂杨不与相思系，邗水春风阻和穆。
公无渡河·大莫大於死生::陆游::大莫大於死生，亲莫亲於骨肉。河不可冯兮非有难知，言知不从兮继以痛哭。望云九井兮白浪嵯峨，刳肝沥血兮不从奈何！秋风飒飒兮纸钱投波，从公於死兮下饱蛟鼍。
江上逢许逸人::赵嘏::是非处处生尘埃，唯君襟抱无嫌猜。收帆依雁湓浦宿，带雨别僧衡岳回。芳樽稍驻落日唱，醉袖更拂长云开。清秋华发好相似，却把钓竿归去来。
停跸::弘历::停跸传明日，多人令小休。故知劳愿逸，宁必进无留。烟霭平原接，花朝媚景柔。几间毡室里，消得此冥搜。
太常引 窦君瑞寿日::李俊民::燕山勋烈有馀光。问丹桂、几枝芳。阴德后来昌。但教子、应须义方。功名看破，黄冠野服，林下道家装。何处是仙乡。这日月、闲中最长。
次李参政所和五绝句韵因以为诗::魏了翁::过眼浮云齐剑吷，会心真趣付炉尖。羲皇弭节前余路，日景方中未迫崦。
偶吟::黄松鹤::久无清兴入诗怀，到晚茶烟飏小斋。淡月微星新雨后，一池秋水乱鸣哇。
奉天田明府席饯别::胡皓::属城富才雄，文园饯席同。此席何所饯？徭役五原中。疾沙乱飞雪，连车条转蓬。雁归寒塞近，客散祖亭空。日夕不遑次，萧条鸣朔风。
自寿::汪广洋::腐儒今年四十二，幸当尧舜圣明时。堂中白发慈亲健，膝下红颜二子奇。竹叶香浮春拍拍，棣花辉映日迟迟。寸心为国虽无补，不愧皇天后土知。
十月一日舟次吉水::李士允::沙迥连云白，江清荡水文。鸥行一镜转，猿啸四山闻。闽楚风遥接，秋冬气乍分。愁心与落叶，天外共纷纷。
潇湘逢故人慢 九日前一日竹逸约同云臣雪持诸子石亭探桂::陈维崧::今秋吟艇，随沙鸥浦鸭，仍泊前湾。桂香漱潺湲。访樵径乘醉，小叩禅关。药栏菌阁，好排当、竹翠苔斑。喜今日、山灵贶我，秋晴竟不曾悭。晚妆好，铜峰髻，且回舟停桡，细认烟鬟。溯落叶哀湍。喜碧鲈荐俎，紫蟹堆盘。狂歌脱帽，凭舷叫、奇绝溪山。残年约、捞虾牧豕，终须置我其间。
挽彭叙古 其二::杨士奇::死别才知见面难，旅坟荒草暮云寒。几回东角楼前过，拾得遗书不忍看。
寄题冲雅虚心亭::郑獬::高僧酷爱翠云枝，雨后新阴翠入衣。为恨烟溪生处远，自寻云径斸将归。有时风雨斗不解，只恐蛟龙活欲飞。好向繁梢结秋实，丹山正是凤凰饥。
携具邀诸子重过东村别业六首::马之骏::雾使遥峰失，林催落叶飞。贫家交马舄，稚子卧牛衣。藤喜删无蔓，蔬经摘更肥。留欢有明烛，坚欲下双扉。¤
入山 其一 ::何永沂::人间日日苦梳妆，一入深山任我狂。绿竹沾珠风曳曳，清溪溅玉气昂昂。危崖几树云中翠，深涧何花石上香？夜静三杯寻梦去，医儒六九又何妨。
十五晚抵苍梧::郭之奇::苍流漭沆去胡穷，梧叶纷纷尽染红。帝迹销沉留恨竹，楚云飘缈动悲枫。遥思水殿鹓行处，漫忆烟楼蜃气中。此日孤城风景异，故原秋草但征蓬。
题梅山云悦楼::崔次周::仙人好楼居，天上多琼楼。祥氛结紫炁，磅礴常周流。道人仙之裔，居然梅山头。山头耸百尺，日与云从游。静默观内景，缭绕云气浮。轩豁挹西爽，天净云影收。倚栏畅吟情，笔砚云烟稠。领客谭又玄，满吸云腴瓯。不用分半间，盘结任相缪。怡然自可悦，澹然亦何求。悦则动静随，呼吸听去留。我欲乘之叩太虚，相与上下追仙斿。鞭鸾苔凤汗漫去，下视八表挥斥凌九州。
岁暮杂题示儿复闻十首::娄坚::决策先皇日，于兹五十秋。和戎诚有利，谋国渐成偷。西挫榆林塞，东摧辽水朝。不知今制阃，谁是范韩俦。
夜宿宝石精舍::胡翰::出郭随稚子，薄暮投山扉。叶落故园树，危柯风更悲。劳生各已息，不知夜何其。上人池阁中，灯火深相依。盈樽岂无酒，多病久不持。啖我园中果，饱我以豆糜。出户见明月，踏月褰裳衣。悠悠故意长，落落新知稀。冉冉岁云暮，百尔慎所归。
虞美人 泛舟鸳鸯湖，泊香海庵，戏咏叶子，题金校书文璧扇::顾贞观::碧桃花坞逢天女。惊散花如雨。比肩刚配小鸳鸯。留得双飞趣在、尽商量。明明佛顶珠光漾。鉴彻团圆相。郎行稳夺锦标来。好趁回龙堤畔、顺风回。
金缕曲 题唐伯虎集后::俞庆曾::抛却功名后。莽生涯、惟凭诗酒。懒把文章传后世，只喜寻花问柳。又何论、金章紫绶。醉里年华狂态在，看诸公、触热人间走。杯在手，眉休皱。消尽英雄豪气否。想当时、长辞簪笏，大开笑口。小谪须知蓬岛客，偶向红尘羁逗。应自笑、烟霞痼久。只叹江淹才若此，抱云和、未向王门奏。剩仙馆，桃如旧。
晚登京口倅厅富览二首::陈鉴之::孙刘昔虎视，铁骑如风雷。白水列苍嶂，今焉侑予杯。功名诧一时，空云暂崔嵬。衲子真英雄，一龛老岩隈。
为亲乞禄诗赠丁文统邑丞 其二::徐熥::岂是爱微官，因承禄养欢。公厨充菽水，海错佐盘餐。振藻宜花县，哦松傍药栏。浮沈元世路，莫谓折腰难。
观村童戏溪上::陆游::雨余溪水掠堤平，闲看村童谢晚晴。竹马踉蹡冲淖去，纸鸢跋扈挟风鸣。三冬暂就儒生学，千耦还从父老耕。识字粗堪供赋役，不须辛苦慕公卿。
寄长衫一领于小鱼::程滨::南国三千里，前朝一领衣。闻君清且瘦，不敢放腰围。
无尽意轩::弘历::乾坤易缊仲尼宣，立象端知意已传。谁道溪山是无尽，当前呈者契先天。
鱼鳖桥::洪亮吉::高句丽，乃是河伯之甥。赤乌子，精诚贯日日倒戈。河伯乃遣鱼鳖为填河。鱼耶鳖耶，今日济我。犬耶豕耶，昔日饲我。
春月西溪即事（二首）::姚道衍::人家半依沙觜，舟子长停岸足。杨柳三株五株，桃花一簇两簇。斜阳澹澹牵黄，远水盈盈涨绿。老翁忘却投纶，因看晴鸥对浴。
题陈主事元宗渔洲雅集诗用秋来凫雁下方塘元韵 其一::谢晋::良辰群彦集，饮饥临芳洲。凉飙除炎暑，川泽含清秋。浩然吟兴发，庶或写离忧。
游仙一十九首 其六::郭祥正::澡心华池液，薰手玉楼香。一披宝神经，众真共来翔。七言咏良遇，至音迭琅琅。珍重卫夫人，行草记瑶章。
题扇 其一::陈献章::风樯拗欲折，五月瞿塘过。何如此庵中，红日抱膝坐。
和婕妤怨诗::刘令娴::日落应门闭，愁思百端生。况复昭阳近，风传歌吹声。宠移终不恨，谗枉太无情。只言争分理，非妒舞腰轻。
柬王志元四首 其三::郭钰::丛兰被幽谷，紫蕤含露滋。山深寡行迹，甘同秋草萎。春风偶披拂，遂为高人知。高人不敢佩，持以慰所思。红尘紫陌间，灼灼桃杏姿。人心各有爱，遗之亦何为。
答王宾旭县宰次韵::史谨::我著烟蓑钓海滨，子还花县谒慈亲。盈亏有数应同月，聚散无凭却类尘。丹凤楼前辞采仗，紫骝马上看青春。逢人莫问兰亭事，俛仰之间迹已陈。
荣休卷为抚州谢千户题::罗玘::吾亦欲休去，多君休更先。手扶新削杖，弓解旧弯弦。却对寮为客，翻疑身是仙。五老尖上月，夜夜照闲眠。
乘舟中述怀::赵奉::醉中忽忽到吴头，怀见金陵却倦游。不逐波流赴沧海，挽兹神水上中洲。
送吴侍书省墓::王汝玉::三年染翰值仙闱，新沐天恩请告归。但使丘原仍似昔，谁论松菊稍云非。朝衣入里人应羡，白首荣亲古尚稀。相送不须生别思，春风佳会在金扉。
歌行一首::法藏::古人重义不重金，曲高和寡勿知音。今时志士还如此，语默动用迹难寻。所嗟世上歧路者，终日崎岖狂用心。平坦旃檀不肯收，要须登险访椿林。穷子舍父远逃逝，却于本舍绝知音。贫女宅中无价宝，却将秤卖他人金。心无相，用还深，无常境界不能侵。运用能随高与下，灵光且不是浮沉。无相无心能运曜，应声应色随方照。虽在方而不在方，任运高低总能妙。亦无头，复无尾，灵光运运从何起？只今起者便是心，心用明时更何你。不居方，无处觅，运用无踪复无迹。识取如今明觅人，终朝莫慢别求的。勤心学，近丛林，莫将病眼认花针。说教本穷无相理，广读元来不识心。了取心，识取境，了心识境禅河净。但能了境便识心，万法都如闼婆影。劝且学，莫为师，不用登高向下窥。平源不用金刚钻，剑刃之中错下锥。向前来，莫人我，山僧有曲无人和。了空无相即法师，不用绫罗将作幡。可中了，大希奇，大人幽邃不思议。自家坏却真宝藏，终日从人乞布衣。取境界，妄情生，只如水面一波成。但能当境无情计，还同水面本地平。应大躯，应小躯，运用只随如意珠。被毛戴角形虽异，能应之心体不殊。应眼时，若千日，万像不能逃影质。凡夫只是未曾观，那得自轻而退屈。应耳时，若幽谷，大小音声无不足。什方钟鼓一时鸣，灵光运运常相续。应意时，绝分别，照烛森罗长不歇。透过山河石壁间，要且照时常寂灭。境自虚，不须畏，终朝照烛无形对。设使任持浮幻身，运用都无舌身意。
挂席过南浦::郭之奇::水力惟风竞，高帆出晓阴。西山飞鸟过，南浦落花深。雾重千林影，舟轻万里心。会看龙跃处，直向剑江寻。
西昌邓奉使安泰堂::王恭::楚国多秀士，邓君如凤凰。刷毛霄汉上，览德岐山阳。君家文献犹存古，安泰堂中如乐土。开帘时听九江潮，酌酒晴看五峰雨。散帙断弦绝世情，坐来心地自然平。夫人堂上无愁色，稚子阶前同笑声。东城南陌何凄断，绿野平泉也凋换。三湘窜逐怨江蓠，万里羁危对秋雁。此际问君谁似君，日高犹卧半床云。只言永结烟霞想，何意今随鹓鹭群。使车到处争迎送，乳酒青丝白银瓮。西上金门自此升，山中茆屋空多梦。
偈颂六十八首::释法薰::时时九夏，日日三秋。闹市裹，百草头。夹山老子卖峭，重价未有轻酬。
俚言四首哭挽黻廷四哥大人 其四::孙曰秉::蚤托忘形契，同吟励志诗。喜窥边笥富，愧著祖鞭迟。宿草增新怆，停云感故知。德门多积庆，还与象贤期。
竹溪寺晚眺::蒋仕登::返照入江渚，长林树欲曛。晚钟催晓月，宿鸟度归云。远近蝉声乱，微茫曙色分。初秋迎爽气，遥望有馀欣。
弘治十二年秋八月到靖康外叔祖陈廷圭赠诗一律席上走笔次韵三首 其三::王缜::十载相逢一辴然，德星遥报聚群贤。谁愁白发三千丈，自信浮槎八月天。诗到豪来轻纵手，酒从乐处浪呼拳。今朝诗酒总长醉，不问卢王孰后先。
王岱麓李三洲携酒过访诗以谢之三首 其三::王渐逵::芳荔荫石桥，丛篁翳高旻。徜徉豁幽况，不辨主与宾。骈榭临曲池，文槛连幽山。时运苦乖蹇，浊世难与言。共得醉中乐，讵为醒者陈。避諠寡所谐，谢俗常闭门。安得来二仲，解我心烦愠。
惜分飞（别吴作）::晁补之::山水光中清无暑。是我消魂别处。只有多情雨。会人深意留人住。不见梅花来已暮。未见荷花又去。图画他年觑。断肠千古苕溪路。
癸酉腊雪::孔武仲::又见同云合，朝来雪满天。寒生梁苑席，兴在越溪船。不复风鸣屋，应须泽到泉。农家相庆喜，处处亩锺田。
清凉寺::曾极::秋月春花迹未陈，痛龙曾绕梦中身。夷门金鼓从天落，惊起床头鼻鼾人。
从赵庙求菖蒲::胡寅::欲从蒲涧问安期，仙事茫茫不可知。何许寸根仍穊节，解教霜鬓却青丝。风流公子茝兰伴，憔悴骚人香草诗。乞取萧疏映窗几，苍然常揖岁寒姿。
蝶恋花 秋日题西轩素屏::沈谦::雨过荒亭闻促织。不管人愁，抵死声啾唧。诗写素罗浑未黑。欹斜惨淡疑乌贼。往事不堪重记忆。梦醒斜阳，已照银屏侧。古镜沉沉钿翠蚀。唾茸不褪深红色。
飞淙阁::弘历::飞淙自在泉石，高阁乃享其名。可悟主宾无定，益觉云水有情。大珠小珠空落，日面月面烟生。香炉蓦问李白，三千尺此何争。
送朱静佳簿君归::潘玙::武夷山下路，此去几时程。检历冬将暮，驱车月正明。客边聊话别，吟里莫寒盟。只怕除书到，中途趣入京。
青楼曲刘子雍胡伯清程伯羽同赋 其四::刘炳::寒锁妆台粉怯匀，步金莲小不生尘。径迷花雨莺莺月，枕压梨云燕燕春。衾剩半床閒翡翠，钗分一股擘麒麟。玉梅好似郎颜色，只见东风不见人。
水调歌头·焦山::吴潜::铁瓮古形势，相对立金焦。长江万里东注，晓吹卷惊涛。天际孤云来去，水际孤帆上下，天共水相邀。远岫忽明晦，好景画难描。混隋陈，分宋魏，战孙曹。回头千载陈迹，痴绝倚亭皋。惟有汀边鸥鹭，不管人间兴废，一抹度青霄。安得身飞去，举手谢尘嚣。
宋初祀神州地祗三首::佚名::肸乡储灵，剥恭用币。锵洋导和，洪休允契。嘉气云蒸，浃于华裔。式下坤珍，聿符明世。
答家中洲西还见寄兼怀梁药亭::陈恭尹::西还北去各经春，暂别俱为久客身。江上寂寥同赋地，水边朝暮闭门人。蛙求怒敌行阶草，鸟引饥雏踏甑尘。报与穷途狂大阮，陈平家巷古来贫。
范觉民挽词四首 其三::张嵲::有位居台铉，无年究远猷。共怀三入望，忽叹九原幽。归葬新阡远，追荣恤典优。兴衰春梦短，人世谅何求。
夏弹琴（一作刘希戬诗，又作刘希夷诗）::刘戬::碧山本岑寂，素琴何清幽。弹为风入松，崖谷飒已秋。庭鹤舞白雪，泉鱼跃洪流。予欲娱世人，明月难暗投。感叹未终曲，泪下不可收。呜呼钟子期，零落归荒丘。死而若有知，魂兮从我游。
过徐州回銮处::陈循::偶得回銮处，遥因想翠华。彩云飞辇路，象迹印汀沙。晓日彭城地，春风杨柳花。独惭随使节，重此泛仙槎。
西亭书院偕孙东蒙宴集::田汝𦓹::不识王孙馆，翛然水竹乡。林堂秋黯淡，烟溆晚苍茫。雅会留孙绰，追陪愧子方。传杯散图史，馀兴满沧浪。
早春大中丞同川李公见访询及陂上旧游处赋此::周藩宗正::清溪自分老渔竿，白首欣逢旧豸冠。芦叶柽花最深处，舣舟犹记昔时欢。
送王守敬归淮南::徐贲::大江北望渺烟波，君及归时奈别何。诗卷自添新赋咏，客程还历旧经过。芰荷浦里人家少，渔米乡中估舶多。谩有一樽相对饮，秋风又起棹郎歌。
入关言怀::黄滔::背将踪迹向京师，出在先春入后时。落日灞桥飞雪里，已闻南院有看期。
时人为石苞语::佚名::石仲容，姣无双。
题樵云::胡奎::请樵停斧柯，听我樵云歌。问樵住何所，乃在山之阿。朝樵林下风，暮樵谷中雨。林风吹我衣，谷雨沾我履。何如白云深处栖，采樵不离云东西。有手自操修月斧，有足能蹋登天梯。山头肤寸崇朝起，从龙化作天瓢水。一洗八极黄埃空，随云复归岩壑里。若有人兮被女萝，扳崖度岭无风波。世间万事浮云过，樵云樵云奈尔何。
明君怨::陈子升::单于出何所，燕支山上猎。当日此山名，谁知便呼妾。
过比部朱丈射陂草堂二首 其一::王世贞::客有孔融刺，君还徐稚床。著书深草色，悬璧竞湖光。意气寒温简，郎官岁月长。踟蹰醉将别，吾意未能忘。
遣怀用王渔洋《秋柳》韵四首 其一::殷葆诚::闲从风雨读招魂，谢绝繁华昼掩门。游戏诗题和柳韵，郎当衣染旧莓痕。方舆鸿制搜群籍，城市蜗居类半村。无事神仙无病福，浮云富贵又何论。
康熙二十八年岁旱冬又无雪朕焦心劳思寝食俱废二月初间谒陵路遇大雨田野欢声方少抒朕怀故赋五言律以记之::玄烨::念愆思云汉，望岁意真纯。稼穑三时重，祈丰六事频。风恬咸自乐，雨洒易为春。高下皆沾足，方知天至仁。
迎神::王维::〔一本二首题下并有曲字〕坎坎击鼓。鱼山之下。吹洞箫。望极浦。女巫进。纷屡舞。陈瑶席。湛清酤。风凄凄兮（一作又）夜雨。不知（一本无此二字）神之来兮不来。使我心兮苦复苦。（一作我心苦）。
折花背立一美人图::徐贲::绣罢春衫出阁迟，辛夷花下立多时。内园且是无人到，不省含羞怕见谁。
往德安过东林寺读始祖唐御史公诗韵六首 其一::黄仲昭::庐阜称兹刹，乾坤几许时。题诗忆吾祖，览胜惬幽期。鹿饮清溪水，鹤巢古树枝。我来访莲社，山色映清池。
董子祠 其二::弘历::不问苍生问鬼神，贾生宣室席前陈。始终只有江都相，善治春秋学行醇。
蝶恋花 其二::唐圭璋::楼外眼穿当日暮。一寸雕阑，一寸伤心处。旧月不知花影误。夜深犹照双携路。不恨韶光如水度。只惜离人，不惯禁风露。字字回文和血吐。寻思血也如尘土。
散花注重晚泊::陈造::略眼毛山夹，枯涸不可留。风帆劈箭去，辽少吹一沤。长年面死灰，死争如赴仇。一饭六十里，幸泊散花洲。呼妇具盥栉，命酒浣惊忧。我无资身策,老计餬口谋。勿云朝不坐，叱驭复何求。奔车非伯夷，覆舟无孔丘。薄德既谢此，身世付浮休。亦念三径具，归从沮溺游。笑说今日快，击辕为渠讴。别留初熟酒，饮处酹阳侯。
草阁玩水图::祝允明::濠上有川叹，沧洲多海怀。伊我江湖姿，浩荡中渊回。寻秘右洞庭，飞衿左蓬莱。瑚琲探富获，存之无轻开。扬波万古源，荡潏塞视埃。谁能写小笔，聊意亦可谐。仁智在户限，寄言亦悠哉。临咏志一启，得者亦可推。黄汾窈如湮，安问傅岩才。
黄河颂::黄假我::蔚起人文地，泱泱极壮观！黄从黄帝始，白上白云间。九曲神龙跃，三门天马攀。奔流长怒吼，洗尽万辛酸。
与孙巨源苏子瞻刘莘老广陵相遇苏请赋诗为别各用其字为韵每篇十韵 其一::刘攽::都城每过从，车马动逾众。分飞无此欢，会合杳如梦。薄霜作微寒，浅水未成冻。秋花正斓斑，幽鸟杂清哢。此邦人事稠，南北屡迎送。以兹信宿间，得与数君共。遂将结吾庐，念有用馀俸。稍营负郭田，毕力输赋贡。百龄欲过半，来日颇自纵。冀君数相存，诗酒尚足用。
迷阳之什三章::王世贞::迷阳如束，母罥子足。伊其埽除，视葹则馥。媒媒厥好，以余贻辱。迷阳如荼，母罥子裾。视葹则馥，伊其埽除。媒媒厥觏，以余贻诛。迷阳施施兮，葹离离兮。将疢子治兮，益子之菑兮。
鹧鸪天 重阳::沈榛::嘹唳飞鸿寥廓游。溶溶碧渚浪花浮。眼看菊蕊黄金笑，首插茱萸白发愁。携桂楫，坐兰舟。满林红叶正深秋。龙山此日还吹帽，笑酌香醪泛玉瓯。
得如山和章再用前韵::邵宝::落日空山钟磬清，隔溪时听棹歌声。小桥再渡觉身健，高阁一登增眼明。望极江湖云北去，梦回岁月雁南征。黄花亦是秋风客，尽办寒香对老生。
纪事::许南英::南郭双门伏杀机，将军英武果能飞！金弹霹雳轰从骑，赤血淋漓渍战衣。不肯累人伤大德，尚能杀敌奋馀威！顽民太息头颅贱，何苦甘心视死归？
吴冲卿直舍净士安画墨竹歌::司马光::阎生画竹旧所闻，望中一见遥可分。伊予不甚少佳画，犹爱气骨高出群。狂枝怒叶凌绢素，势若飞动争纷纭。蟠根数节出地度，上有积年苍蘚纹。森然直干忽孤耸，意恐出屋排浮云。秋风飒飒生左右，耳目洒落遗尘氛。乃知良工自神解，昧者倣习徒艰勤。子猷昔者得收玩，不患终朝无此君。
中岩十八咏 其十五 石笋庵::晁公溯::奇峰如立笋，太阴生古苔。谁能此出入，咄咄金石开。
鉴古韵语五十九首 其十 商汤王::孙承恩::勇智由天锡，宽仁实性成。执中不偏倚，乐善绝骄矜。改过风雷厉，澄源玉雪清。日新传圣学，万古诵盘铭。
消夏偶成十五首用上平韵 其四::黄浚::隐橘何年叟，端居玩剧棋。甘盘天所遗，龙叔病奚疑。横绝期丰羽，沉吟到折枝。向来裳佩净，恩赐话西陂。
马图::虞集::昔在乾淳抚蜀师，卖茶买马济时危。乡人啜茗同观画，解说前朝复有谁。
寿姚接宾八十一 其二::释今无::每入罗浮便过君，儿孙引得拜江滨。金丹宝箓无寻处，仙籍分明有此人。
题冯通直明月湖诗后::苏轼::老衍清篇墨未枯，小冯新作语尤殊。呼儿净洗涵星砚，为子赓歌堕月湖。闻道牂江空抱珥，年来合浦自还珠。请君多酿莲花酒，准拟王乔下履凫。?南诏有西珥河，即古牂牁江也，河形如月抱珥，故名之西珥云。?
茶瓶儿 王半焽江楼留饮岕线::董元恺::新制凌家岕线。碾玉尘、月团千片。倾琼蕊色香兼擅。映入幽兰葱茜。寒泉溅、乳花泫。冰瓷春满。松风小啜过阳羡。月冷空、江声断。
送范静之迁威州（四首）::徐祯卿::尔向巫山日，瞿塘春可怜。柳丝娇绿水，白雪媚阳天。
除夕::弘历::省岁恰当改岁时，官家遭际两评之。今年颇觉吟情懒，此夕那堪往事思。愿共壑蛇除旧噩，喜因仙木亚新禧。声声爆竹连晨发，火报金川奏凯期。
挽蒋宗韶乡友 其三::韩雍::平生湖海多交友，此老高风独擅名。万里题诗重伤感，屋梁残月不胜情。
黄鹂绕碧树::晁端礼::鸳瓦霜轻，玳帘风细，高门瑞气非烟。积厚源深，有长庚应梦，乔岳生贤。妙龄秀发，庆谢庭、兰玉争妍。名动缙绅，况文章政术，俱是家传。别有阴功厚德，向东州、治狱平反。玉函高篆，仙风道骨，锡与长年。最好素秋新霁，对画堂、高启宾筵。何妨纵乐笙歌，剩举觥船。
次周益公韵::楼钥::顷尝假守向中川，公在黄扉已数年。每念夔龙容接武，自期鸡犬亦登仙。入朝终叹一交臂，问道几思偏祖肩。数仞宫墙天样远，此心何日遂亲传。
闻雪中仲修诸公谒国良大尹时余有海宁之役不偕兹会明日彦冲下访始知其故再用奉仲修西字韵以发一笑 其二::唐桂芳::老来合眼梦乡里，百尺浮图傍水西。宇宙何时无战伐，江湖到处有羁栖。不嫌麋鹿添深迹，祗恐芭蕉失旧题。皓首归欤理荒秽，一畦春韭斩新齐。
和萧公著见寿::刘诜::少年佳卉发春芒，老大真如冻木僵。天阙晓寒遗太白，鲁城夜烬见灵光。嗟余学采云根药，知子应攀月窟香。学问无穷功业远，好骑騄駬骤周行。
寄行简::白居易::郁郁眉多敛，默默口寡言。岂是愿如此，举目谁与欢。去春尔西征，从事巴蜀间。今春我南谪，抱疾江海壖。相去六千里，地绝天邈然。十书九不达，何以开忧颜。渴人多梦饮，饥人多梦餐。春来梦何处，合眼到东川。
蝶恋花·帘深深香雾重::王国维::帘深深香雾重，四照朱颜，银烛光浮动。一霎新欢千万种，人间今夜浑如梦。小语灯前和目送，密意芳心，不放罗帏空。看取博山闲袅凤，濛濛一气双烟共。
初秋夜凉::刘仲尹::小虫机杼月西厢，风雨才分半枕凉。白发自疏河汉梦，一瓶秋水玉簪香。
忧关诣台先寄献臣天休二学士::宋庠::去国三年恨，还台九死馀。凄凉曾釜粟，感咽晏楹书。鲋勺怀穷辙，鷄棲整故车。惟当亲益友，叙阔费涟如。
九日::韦应物::今朝把酒复惆怅，忆在杜陵田舍时。明年九日知何处，世难还家未有期。
众异见示杨无恙诗因题::黄浚::精猛杨无恙，吴吟得中兴。妙沦三昧手，寒映一盂冰。书画前身契，湖山自在僧。荡胸剑门梦，何日共支藤。
行路难 其十二::钱澄之::近关怕见北军装，掩面叉胸避道旁。忽说姓名惊改色，声音认得是同乡。
二十六日晓过德州河::周京::即次停骖客梦残，又携残梦上征鞍。小人有母忆尝食，游子离家空复还。沙月渡头斜欲落，野风林外晓生寒。廿年明发天涯泪，到此真成行路难。
祝英台近 秋烟::周贻繁::飏西风，萦暮日，秋意冷城郭。极目腾腾，直上与云约。莫教缕缕分开，濛濛如雾，恐飞去、天涯难托。散还著。近水无数人家，黄梁晚炊作。梦乡依稀，欲附虑轻弱。只怜无住无黏，寥空飘举，不受一丝缠缚。
生日蒙天台叶太守崇礼诸公寄双鹿为寿谢::张弼::呦呦双鹿庆云堂，仙子驰来献寿觞。翘首天台在何许，桃花流水路茫茫。
制椒枕寄外 其一::葛远::孤镫静坐巧安排，锦字回文花样佳。一握椒聊寄珍重，此中芬馥是侬怀。
游秀峰寺::胡珵::摄身下蓬莱，放浪云水迹。非无简书畏，心赏寄泉石。亭亭云间塔，胜地闻自昔。梯空上青冥，如鸟著两翼。化城出天半，宝甃坦如席。环山划中断，裂地开震泽。峨峨东西峰，观阙倚空碧。千寻採香遥，剑卧涟漪直。当年馆娃宫，六月避暑夕。琴台延薰风，万女曳阿锡。牛耳争齐盟，乌喙已荐食。百家甬东村，托足归无宅。焉知陵谷变，大厦响千舄。矧兹风尘际，楼殿踊山脊。安隐大火中，显允像教力。兴予浩劫叹，万法本空寂。
十二月词效李长吉体 其一 正月::陈琏::东郊美人迎新春，春光茫茫烟满津。江头水生杨柳新，色染鹅黄犹未匀。和风丽日催兰蕙，淑气融融塞天地。无心去理阳春曲，闲把修娥斫双绿。
次韵毛君烧松花六绝 其一::苏辙::茅庵纸帐学僧眠，炉爇松花取易然。唯有未能忘酒在，手倾金盏斗垂莲。
贵池道中::姚鼐::晓过池州郭，人家傍曲溪。白花临岸发，青草度江齐。秋浦残林雨，春山遍竹鸡。东楼怀李白，风日至今迷。
送周一之从大将军出塞::谢榛::长剑斫山石可摧，劲弓射海波能开。宿昔相逢重然诺，意气干霄不可回。酒酣独上黄金台，吴歌忽断天风来。曾笑要离空侠节，复轻郭隗非奇才。二十馀年滞京国，俗尘总不关胸臆。一朝长揖大将军，材官相顾无颜色。丈夫颖脱自有时，百年遭际几相知。陈琳倚马能成檄，王粲从军还赋诗。昨夜秋风吹大旗，据鞍喜动幽并儿。铁骑连营亘千里，馈饷日日无停期。喧阗笳鼓长城路，沙拥潮河仍北渡。杀气遥沈白马关，暮云横断黄花戍。单于已遁尚屯兵，嫖姚看逐西山兔。闺中月照流黄机，应念征人犯霜露。
过邓尉山题天真上人新开禅院::王鏊::手斸嵌岩邓尉濆，五湖风月自平分。钟声夜扣林间雨，蜃气朝横岭上云。慧眼又传新法嗣，幔幢曾折古魔君。我来亦是寻常事，信息谁教野鹿闻。
上元日游西苑有作::李英::冉冉春声度绮罗，相随行乐意如何。花开上苑东风早，日落中原北雁多。烟暖晴光浮碣石，雪消澌水下滹沱。建章灯火谁能赋，惟与都人击壤歌。
归程十章 其五::胡云飞::细雨滴檐天半暝，明堂狼藉箫剑冷。童心我独未销磨，素壁空塘想花影。
王敬止御史始窜海南继移永嘉令自燕中迎养::徐祯卿::珠厓昔长窜，连州始量移。借问东瓯土，何如南海湄。霞标建台岳，桃源带武夷。雁山荣桂树，象浦合珠漪。玉膻非一族，海错被珍奇。金盘湛碧露，黄柑满绿枝。欢此三春日，复惬暮秋时。鸣琴坐高馆，抚景临华池。迎舆侍潘令，进酒舞莱儿。顾以今时笑，还瞻昔朝离。丰泽亨雷雨，瑶草变芳蕤。永嘉多懋宰，建德易弦丝。昔慕文翁化，今蒙叶尹慈。长沙非旧谪，宣室契前思。光华冀一接，胡越讵能追。河东欲有献，及此汾阴祠。
五月初四日旅邸书怀四首录二 其二::张洵佳::明朝佳节又端阳，愁里清宵细细长。金尽谁怜苏季子，花开空忆杜秋娘。灯陪人影光偏皎，诗入乡心韵带商。衾枕夜凉眠不稳，一钩新月隐来墙。
秋晚杂书三十首::方回::世运日已季，帝王降而霸。人品亦复然，穷极事狙诈。孟坚列九等，三三以相亚。圣有生而知，愚至不可化。吾谓上上人。老死守田舍。远迹牛豕间，胼胝事耕稼。彼昏慕鼎食，厥价下之下。何待临伏锧，然后发悲咤。
宿姚家庄::玉保::驱车投荒村，夕阳满林薄。田家重款宾，殷勤开草阁。自云城中人，家世久萧索。徙居牛栏山，胼胝事耕作。薄田仅数亩，糊口异飘泊。迄今三世余，母子保藜藿。城中多族党，当时竞炫烁。一再过其门，嗣续叹日削。担种两不能，此身竟何托。白屋无冻馁，朱门有沟壑。君看贵家子，往往悲中落。闻言心惨凄，是非感今昨。凉月隔林来，西风卷疏箨。
菩萨蛮::杨杏佛::啼鹃漫洒伤心泪。莫将血换西江水。血尽水茫茫。谁怜汝断肠。人情朝异暮。不时当时误。好梦在三更。更残梦不成。
布水村 其二::屈大均::布水村名好，吾怜此有人。能生桃叶女，来助墨花春。系艇依江岸，持觞坐草茵。郎家人竞看，笑语满东邻。
高斯亿为余画竹以诗报之::查慎行::画竹原从草书出，眼中孰是张芝笔？高生善书久绝伦，馀技兼为竹写真。自言亦用狂草法，颇觉游戏能通神。无诸城中少修竹，客舍连旬苦炎毒。赖君妙手补化工，为我一挥终十幅。幅终掷笔风雨来，野人疏爽心颜开。须臾雨止墨光湿，润入纸背生苍苔。老龙蜕骨瘦崛强，翠凤掉尾纷毰毸。魄雄气大腕力壮，尽扫筱簜皆凡材。忽然幻作铁钩锁，世有诚悬应识我。谓川千亩胸郁蟠，放纵精微无不可。文湖州脉继者难，后来独推王孟端。人间多画风中柳，珍重萧郎十五竿。
黄仁卿见过留之而无酒因要宋衡携酒以至得以款语已又酌仁卿携行之茶成四十字::韩淲::雨重乌臼树，风微萱草花。重携万安酒，再瀹建州茶。邂逅年何晚，情亲日自加。两君真玉立，而我愧无瑕。
己巳春日杂诗 其七 过童年故居::田遨::道路依稀认旧村，数间破屋闭重门。老槐有意筛斜照，筛碎荒阶旧梦痕。
再和健人倒叠前韵 其一::许南英::探源词海透千寻，海上空明蜃气沈。旷世潜龙埋草泽，半生仙蠹饱书林。双修福慧精神王，一往情怀感慨深。證此前修禅指月，楼头澈夜坐相临。
大名府舍创作茅斋因题八句太师相公::文彦博::勿谓茅茨陋，栖心即有馀。非同诸葛卧，颇类静名居。面壁思禅理，向阳观道书。回头视华屋，缰琐宿蘧庐。
出关宿盘豆馆对丛芦有感::李商隐::芦叶梢梢夏景深，邮亭暂欲洒尘襟。昔年曾是江南客，此日初为关外心。思子台边风自急，玉娘湖上月应沉。清声不远行人去，一世荒城伴夜砧。
次韵李参政秋怀十绝::魏了翁::止处流行息处生，春作夏长秋敷荣。其间毫发皆帝力，民日用之无能名。
江上四哀诗 其一 徐同年开业::姚燮::徐生善培养，爱体逾爱花。每逢嚣乐地，避若鈇钺加。坚根鲜𢦤斲，盎盎春发芽。元精贯无溢，内植良自嘉。胡为九坂朽，陨石伤灵騢。亦疑天道私，或幸传闻差。停舟海昌郭，水冻云槎枒。凌寒入纡巷，门径多枯莎。向风咽悲涕，哑若城头雅。路人颇相怪，短袖何能遮？在昔客京洛，世故纷空葩。每接蔼和度，意气平谽谺。慨然重吾道，痛痒关搔爬。尘车二年别，落叶惊飘沙。凭渊重呼叫，魂知当未遐。应怜道旁客，踯躅依谁家？嗒焉返舟望，堞树悬古丫。咫尺竟千载，此恨吾何涯？
赐姚崇::武则天::依依柳色变，处处春风起。借问向盐池，何如游浐水？
八声甘州 绿化上海::吴湖帆::展春江花月碧葱茏，物华许争迎。料千般琪树，十年乔木，百年阴成。自是垂杨深处，友爱送鹂声。传语谁家好，相道光荣。还望楼台翠耸，映帘栊鹦鹉，憨态生生。想芳菲满院，香草也多情。问何如、神仙眷属，度良辰美景眼长青。欢歌里，仗东风暖，万象和平。
宜沟店题壁::叶子眉::马足飞尘到鬓边，伤心羞整旧花钿。回头难忆宫中事，衰柳空垂起暮烟。
小重山::米友仁::醉倚朱阑一解衣。碧云迷望眼，断虹低。近来休说带宽围。人千里，还是燕双飞。深院日初迟。绮窗帘幕静，恨生眉。不堪虚度是花时。鸿来速，争解寄相思。
被酒昼眠梦在西山戒坛寺中得松翻急雨未全龙之句醒成之::陈曾寿::忆宿西山最上重，琳宫高下占诸峰。锒铛夜度台廊迥，荦确晨披草木浓。殿裹乌云犹耸日，松翻急雨未全龙。旧游历历成残梦，剩拾山门一杵钟。
天育二老禅惠示经佛偈答以十诗 其七::郑清之::懵懂维摩不二门，略无遗嘱付儿孙。普贤若匪刚饶舌，此事如何更吐吞。
次文孺韵::党怀英::病眼花生纸，羁怀棘绕墙。挑灯檐溜急，到枕漏声长。响彻鸡埘曙，寒迎雁背霜。凄凉三径菊，无梦到壶觞。
寿黎别驾七十为其馆甥何似公作::李孙宸::南徐宦迹佩刀游，解绶归来未白头。道骨炼成将驭鹤，机心忘尽许盟鸥。庭馀松菊开三径，宅近烟霞老一邱。欲挹清标无处所，空从尘外想风流。
和梁签判颍州西湖十三题·野翠堂::苏颂::郊原西与莽苍连，隔岸人家小径穿。满目风光杳无际，柳如山色草如烟。
秋清::张镃::更阑何事识秋清，历历江湖兴致新。犬吠数声风外舻，隔城同是未眠人。
苦热::梅尧臣::赤日若射火，林风不动梢。羸汗尚流沛，冠服岂堪包。贵人谅有禀，惯习非强教。窃观行车马，坌荡剧煨炮。宁思山中人，石泉浸两骹。
荒园独步::袁宏道::寒食春犹烂，东风草自芊。花燃无焰火，柳吐不机绵。宦博人间累，贫遭妻子怜。一官如病旅，直得几缗钱。
杂兴三首 其二::孙一元::河岳英灵钟聚，星辰躔次依然。化作开元二鸟，启鸣大运千年。
翠匝亭六绝句 其五::弘历::土断石壁立，磊磊雉堞横。问从谁假借，柳州小石城。
送钟太守邦臣之广州::潘希曾::十年粉署足清誉，作郡初分海上墟。风土最便乡国近，循良端使汉廷书。荔支日暖熊车稳，椰子风清燕寝虚。庾岭梅花春更早，一枝消息定何如。
寄题张秀才此君亭::金君卿::群山四向盘青云，山足一径萦云根。拂云截径敞轩槛，槛外百卉铺重茵。矜春哆哆弄颜色，散漫红紫何纷纷。主人养高不累俗，欲以清节遗子孙。剪花芟草植修竹，半卷画箨含霜筠。渐迎风露竟百亩，碧油{左黑右冘}地无纤尘。对之气思自潇洒，行吟足以穷朝曛。吾居接境未始到，手驰大笔胡能云。劝子无渝岁寒操，惟日虚心比此君。
和陈恬思其叔子思有书斋在山中二首::李廌::嗟我衰迟行老矣，与君生死尚情深。屈平贾谊何须旧，敬吊先生泪满襟。
忆江南 春闺::张槎::阑干外，皓月碧如波。记得与郎煎沸水，洗清瓷盌酌松萝。消受不曾多。楼上望，一片绿如云。桃叶桃花看尽矣，罍巢燕子唼青芹。如此过今春。
暮春雨后病遣::皇甫汸::庭闲坐对日仍斜，邑小犹堪早放衙。已过一春才见燕，乍来微雨亦惊花。桑麻自拟劳民事，桃李何缘竞物华。正是茂陵多病骨，好从勾漏觅丹砂。
题石::徐搢珊::此石曾为名士求，岂容溺器漫相投。沈沦孰雪从前耻，蹧蹋难消此日羞。相马不能逢伯乐，登龙何自识荆州。我今置汝南窗畔，夜夜文光射斗牛。
喜刘平子至::李之世::清溪溪畔旧溪堂，九曲溪流曲曲长。水自潺湲花自笑，依稀前度识刘郎。
舟中杂咏十首 其二::袁桷::飞雁翔南云，辟就端有得。旧年春风归，雪花大如席。阴阳眇难窥，造物司其职。慎勿事炎凉，来往任行役。
冬日都下杂兴诗十六首 其四::李稷勋::寂寂会同馆，绵绵公使庐。乘潮秋泛海，借地日论租。夏五职方缺，朝三法令殊。分明宽大意，非是偪神都。
宝祐三年上巳风雨连日成短歌寄谊儒侄::阳枋::风雨飘摇三月三，绮罗罢游客停骖。满城春树烟䰐鬖，朱户绿窗愁不堪。香芹刺泥燕争衔，杜鹃欲啼情正含。舞雩儿童笑鸰𪁟，尧舜气象此中涵。鼓瑟高人手可探，淡音非雅亦非南。太守风期神与参，我解此意谁为谈，但觉满怀春酣酣。花柳蒙迷不可贪，芳菲易歇随浮岚。閒闭阁门何所耽，惟见千山万山秀色郁如蓝。
清风二首 其一::傅义::清风一扣席门开，不请依然得得来。来了别无些子事，为吾千里送诗材。
秋明室杂诗 其二十三::沈尹默::蜀道最崎岖，难于上青天。气流有波折，御风善泠然。涉滩更陟岭，动成溺与颠。有迹终可辨，世路谁能便？心兵久已起，谈笑方樽前。
老马::吴琏::自笑银鞍解却迟，短桥长路厌驱驰。孙阳不是无高眼，自是孙阳眼到稀。
偈二首::释南雅::紫蕨伸拳笋破梢，杨花飞尽绿阴交。分明西祖单传句，黄栗留噜燕语巢。
花园属青县::陈万策::轻舟夜泊在花园，茅枳江头自一村。几树长条飘绿带，满江细浪浴金盆。篙工棹罢宵光静，笠客锄归岸际喧。前路沧州佳酒近，也应沽取醉清尊。
读项羽纪::乾隆::鹿走荒郊壮士追，蛙声紫色总男儿。拔山扛鼎兴何暴，齿剑辞骓志不移。天下不闻歌楚些，帐中唯见叹虞兮。故乡三户终何在？千载乌江不洗悲。
代菊荅五首 其四::胡俨::有酒不畅饮，人生能几何。既无篯老术，空羡菊潭波。岁久荆榛杂，山空樵牧过。黄精同服饵，亦足愈寒疴。
闲兴::陈振家::澄潭危岫四时佳，绿抱飞泉泻断崖。自去自来双草屐，不遥不迩一茅斋。鸟叼卢桔摇金果，蜂扑蕉花坠玉钗。满腹诗情未忘废，偶牵兴会动吟怀。
木兰花慢　　过济南 寿嘉定赵侍御::吴伟业::仰头看皓魄，切莫放，酒杯空。记六诏飞书，百蛮驰传，万里乘骢。天南碧鸡金马，把枯棋、残局付儿童。鸡黍鹿门高隐，衣冠鹤发衰翁。叹干戈满地飘蓬。落日数归鸿。喜歇浦寒潮，练塘新霁，投老从容。菊花满头须插，向东篱、狂笑醉颜红。高馆青尊红烛，故园黄叶丹枫。
临春台::区大相::载酒临春台，徘徊不能已。东风如有情，飘荡樽前起。为将看花意，吹渡春江水。
阮郎归::刘镇::寒阴漠漠夜来霜。阶庭风叶黄。归鸦数点带斜阳。谁家砧杵忙。灯弄幌，月侵廊。熏笼添宝香。小屏低枕怯更长。知云入醉乡。
风入松 题写生芦菔::李良年::瓜华豆荚已阑珊。采摘记霜前。全胜二月杨花瘦，斜阳陌、吟渴须餐。惯见银钗小妇，迎风挑向筠竿。谁分野色上毫端。玉本笑红圆。前身定是长沙易，写生手、一样流传。倦客清斋久矣，何人贻鲊香山。
五月十五夜对月::朱同::正愁苦雨作梅霖，向晚云开见远岑。天净已推圆镜上，山高犹隔半村阴。清光本自无圆缺，人世果谁分古今。明夜阴晴不可断，栏杆独倚漫沉吟。
休日城上三首::杨万里::望中远树各依行，春後新晴未断霜。池面得风呈绉碧，梅须经雨褪危黄。
句曲山朝真词二首。送真::陆龟蒙::萦云凤髻飘然解，玉钺玄干俨先迈。朝真弟子悄无言，再拜碧杯添沆瀣。火gW跳跃龙毛盖，脑发青青wT綷綷.万象销沉一瞬间，空馀月外闻残佩。
董使君过访赋赠二首 其一::胡应麟::朱颜携策赴长杨，笑揖花骢大道傍。赫烨封章驰紫殿，飞扬名誉出黄堂。新都日月三天近，梦泽云烟一水长。回首竹林成旧迹，垆头犹记阿咸狂。
贺秘书欧阳巽斋先生迁居::文天祥::先生挟册当菑畲，不待辛勤有屋庐。宅样只还齐里旧，乡风好似颍川居。镜湖今日贺外监，瀛馆前年虞秘书。天下经纶犹一室，时人尚敢说吾迂。
临终诗::谢灵运::龚胜无馀生，季业有终尽。嵇公理既迫，霍生命亦殒。凄凄后霜柏，纳纳冲风菌。邂逅竟几时，修短非所悯。恨我君子志，不获岩下泯。送心正觉前，斯痛久已忍。唯愿乘来生，怨亲同心朕。
读范吏部三高祠堂记::楼钥::三高之风天与高，三高之灵或可招。小山以后无此作，具区笠泽空寥寥。几从垂虹荡双桨，寓目沧浪独怊怅。笔端不倒三峡流，欲遽招之恐长往。前身陶朱今董狐，襟抱磊落吞江湖。瑰词三章妙天下，大书深刻江水隅。我来诵诗凛生气，若有人兮在江水。扁舟独钓脍鲈鱼，茶灶笔床归甫里。先生固是丘壑人，只今方迫功与名。谢公捉鼻恐未免，便看林薮生风云。他年事业满彝鼎，乞身归来坐佳境。不嫌俗士三斗尘，容我渔蓑理烟艇。
题吴从周狻猊图::邵宝::厖然大物名狻猊，丹青何处貌得之。曾闻宣德有此贡，流沙万里牵来时。茜红𣰽毹金锁络，壮士如云共挥霍。铜睛铁额照上林，守有啬夫拘有柙。熊栏豹槛海子傍，狎视群兽如群羊。寻常莫试纵擒手，此物骄悍无能当。上林风高秋日暮，野心应尔关西路。左钳右掣不得行，一吼乾坤为谁怒。今人豢虎古豢龙，云沈风郁皆无功。狻猊狻猊，嗟尔非龙复非虎，饱食兀兀将安庸。君不见孝宗弘治初春秋，西人贡狮南海头。数行诏下直遣去，中国圣人歌我周。
送张祥之房陵::孟浩然::我家南渡头，惯习野人舟。日夕弄清浅，林湍逆上流。山河据形胜，天地生豪酋。君意在利往，知音期自投。
述怀五十三首 其六::周是修::相如未得意，偶然遇文君。何因即同载，万里瀼西行。妇德固已失，窃赀名亦成。匪为足素愿，聊以慰羁情。古礼重亲迎，终始犹难凭。所以既荣贵，一朝聘茂陵。
药水岩诗::张方平::灵泉一派蜀江通，源出苍崖古洞中。乳滴云根苔臼满，药成仙灶石台空。琼缨珠络千岩霤，瑶瑟琅箫万壑风。杯勺已忻清病骨，刀圭敢望变衰容。
西贡杂诗 其三::丘逢甲::力遣孱王摄虎威，残疆何止割南圻。云山北向空挥泪，孤负遗民望黑旗。
夏仲园豆盛熟每饭不彻戏示埈儿曰朝朝一味豆尔能偶乎埈儿谢不敏解目园中为余偶者四因成四绝 其四::林熙春::朝朝一味豆，岁岁两株松。水满亭前镜，宁知鬓似松。
春日奉怀边庭实期游道院::顾璘::思君昔去远，迢迢千里程。见君今且迩，峨峨限严城。远别心尚缓，近别苦牵萦。弱柳布芳景，流莺变新声。羁栖独成感，荏苒空含情。愿携同心侣，共恣中林行。行歌踏瑶草，远眺春烟生。
江南春柳词七十二首 其十一::周岸登::薄怒佯瞋赤凤来。倾城标格降舆台。诞诞燕尾拖泥絮，咬破新花尽碎挼。
度庾岭::邓云霄::踏云循石磴，路仄水潺潺。万里常为客，十年频度关。人归鸿雁后，身老利名间。却笑宦游子，不如山鸟闲。
寿孙三日::王禹偁::经年病不饮，此日一开樽。监里休嫌老，怀中已抱孙。红嫦裁锦段，香水浴银盆。他日归田去，相扶入荜门。
即事十首 其七::王彦泓::絮语难终夜渐徂，素馨花气透纱厨。人如甘后帏中玉，月作昭仪枕畔珠。瞑色未分云雨貌，秋凉先到雪肌肤。晓来睡味初浓美，薄幸贪看未忍呼。
赋九月梅花::梁克家::老菊残梧九月霜，谁将先暖入东堂。不因造物於人厚，肯放南枝特地香。九鼎燮调端有待，百花羞涩敢言芳。看来水玉浑相映，好取龙吟播乐章。
献公佐诗::崔公佐客::破额幞头衫也穿，使君犹许对华筵。今朝幸倚文章守，遮莫青蛾笑揭天。
泛湖上云门::陆游::三百里湖秋渺然，是间可以著钓船。浩歌暮过石帆下，烂醉夜泊樵风边。茫茫沙月忽侧堕，袅袅山气时孤骞。冥鸿远举谢斯世，白鸥自放全其天。幽栖幸脱市朝械，捷径那著功名鞭。人生各自适意耳，稷禹巢许知谁贤？
黄漕祠堂::吴泳::古谊寥寥千载间，却从宾主得窥斑。道同元不分穷达，礼重何妨尚往还。拄杖过桥声易识，壁纱笼墨句难攀。篝灯试取丰碑读，名压三犀石更顽。
大忠祠三首 其二 文丞相::张诩::夷夏堤防天地截，君臣名分日星明。眼看东日沈溟海，首戴南冠赴虏庭。奔走黍离何处所，从容柴市若平生。指南手把当时录，读罢西风双泪横。
广固行::郭书俊::铜驼夜泣典午绝，纷纷逐鹿金瓯缺。五湖争起作夭矫，鱼羊食人日流血。前燕已灭后燕亡，豪杰屈指范阳王。长河冰结亦天意，囊括三齐制东方。玉玺一纽为天子，驱策群雄如臂指。敢说中兴夏少康，国事粗能得料理。阿超远自秦中来，少小流离剧可哀。太息妍皮裹媸骨，豚犬儿郎真不才。黄屋坐袭大宝位，亲臣重臣多猜忌。苦将劓刵复肉刑，如何人命等儿戏。轴辘百道下中原，万马无声夜窥边。天险坐弃不能守，神兵已过大岘山。寄奴夜掘五龙口，山河破碎君臣走。执手流涕魏夫人，南燕帝业成何有。宿草荒烟落日昏，惊沙灭没故垒存。英雄割据长已矣，至今啼鸟怨公孙。
送师道弟调选::陈宓::人生重五马，亦须在中州。若弟虚慕名，不惮南荒陬。何如贰近郡，责轻俸仍优。亲老可近侍，取廉不嫌求。忽信他人语，只足企前修。我衰又多病，卧家将四秋。小池有芰荷，迟子来共游。作诗送行李，勇返勿悠悠。
嗣秀王生日楚辞::释宝昙::摄提之岁兮厥月惟寅，蓂谁商略兮六荚发春。揆王初度兮箕横翼陈，纷吾先驱兮康护帝茵，谓太平本无象兮，何为而生凤麟。艺兰之九畹兮蕙茝同芬，河润九里兮其源骏奔。春风兮桃李，芳菲菲兮袭人。绶累累兮万石，孰前修兮后尘。阆风兮县圃，归来兮隐沦。芰车兮荷屋，倚桂枝兮轮囷。闻韶兮屡舞，凤将九子兮其来下。玉节兮旌幢，世世兮茆土。职道德兮维垣，友夔龙兮方虎。鼂骋兮扶桑，夕望舒兮延伫。援北斗兮为觞，饮南山兮坠露。制芙蓉兮裳衣，佩水苍兮陆离。采芳馨兮杜若，遗云仍兮以时。问乔松兮安在，将并驾兮焉之。植大椿兮八千为岁，方蘖芽兮吾其庶几。
重宿僧寺三首 其二::李昌祺::荒城晏岁野僧房，迢递他乡忆故乡。病骨不禁风雪冷，一更浑似一旬长。
句::秦观::泥新乌栋初巢燕，萍匝荒池已集蜻。
盘洲杂韵上 剪春罗::洪适::巧剪鲛绡碎，深涂绛蜡匀。残英枝上隐，踰月逞鲜新。
田父怨::利登::黄云百亩割还空，垂老禾堂泣晚舂。偿却公私能几许，贩山烧炭过残冬。
渡浯通支海::孙元衡::不毛绝塞几经年，又到文身海国边。帆挂逆风舟宛转，浪翻危屿岸流连。坐倾北苑先春露，卧展南菙第一篇。我与轻鸥同泛泛，未知何处是桑田。
五惜 其三 惜遇合::韩上桂::三惜曰：圣明在御，品物咸亨。龙兴虎啸，道与时行。有崎岖之贱士，独壹郁以伤情。其处身也寡营，其与物也无竞。巽让得之前闻，淡约出于至性。自言家傍南海，系溯安阳。五云曳采，北斗垂光。倚旗峰之峍屼，引珠浦之微茫。舞象之年，知名下邑，入洛之岁，偕计上方。梅花岭畔白如霜，杨子江头映绿杨。维舟建业看春色，走马新丰问帝乡。闻道天朝招俊茂，棘院森沉严昼漏。凌云杞梓并承斤，照日鹓鸾同入彀。效太平而献策，拟大宝以扬箴。将输负曝之缊，愿溉烹鱼之鬵。燕台雄骏似云屯，蹇驽何堪重价论。本期烧尾乘桃浪，岂知点额困龙门。辞阊阖以蓬飘，溯河淮而旅泊。题诗瓜步之亭，作赋荆溪之阁。文酒盛以相从，宾朋欢其共谑。弃九仞之成劳，希千秋之杰作。雕霞镂雪逞新裁，笔底琼花次第开。似从缑岭吹笙过，又向岷江濯锦回。弹宝瑟以干齐，服章甫而适越。虽工巧以何为，见趋舍之徒汨。玉为釜兮珠为粮，金作楫兮银作航。欲疗饥兮不可，思远涉兮何方。豫五起而不中，管三战而皆北。谅天运之多艰，亦人谋之近惑。日已迈兮月亦驰，虚盛际兮空含悲。求背城兮拾烬，顾然灰兮何时。惧此生之泯没，故数过而长咨。
和南安严年兄::朱浙::共向山中宿，夜来山雨鸣。不知身世在，独觉梦魂清。钟鼎何年事，刀圭几日成。从君托幽契，端坐话无生。
送春书怀::陈良贵::镇日书堂静掩扉，乱红飘尽觉春归。好花似共流光老，衰柳应同故旧稀。斑管不教题五凤，锦文谁复理残机。疗贫虽得毛生檄，欲奉双亲愿已违。
洞庭湖阻风赠张十一署·时自阳山徙掾江陵::韩愈::十月阴气盛，北风无时休。苍茫洞庭岸，与子维双舟。雾雨晦争泄，波涛怒相投。犬鸡断四听，粮绝谁与谋。相去不容步，险如碍山丘。清谈可以饱，梦想接无由。男女喧左右，饥啼但啾啾。非怀北归兴，何用胜羁愁。云外有白日，寒光自悠悠。能令暂开霁，过是吾无求。
和宋白玉蟾弹琴诗韵 其一::阮恩滦::湛然抱琴癖，閒弹送夕阳。云和不可作，一曲一回肠。
出沌复见江山和斗南::孙应时::底事江山照眼新，为从云梦别经旬。行吟沌口三家市，笑作天涯万里人。清夜论心真得友，白云回首奈思亲。船头又报荆州近，鱼雁书来未易频。
题唐仙方伎图布政徐本所藏::孙蕡::九重春色浮金辇，柳亸雕檐昼阴转。阁门无事简书稀，朝下三郎幸南苑。仗底微风拂赭黄，熏炉别殿送天香。昭容婉娈翠娥黛，内史委蛇宫锦囊。飘飘野老来何许，赐坐从容陪宴语。卦气初生石鼎丹，清风自是蓬壶侣。奚童忽启文书箱，白骡随地走如羊。金华不识紫烟客，那得化石初平方。骊山未起朝元阁，谁遣御前方伎作。招邀青鸟天际来，勾引霓裳月中落。渔阳铁骑战尘生，云栈萦纡路不平。此时安得仙翁术，化作潼关百万兵。
范增墓::陈荐::藏名羞立虎狼朝，乘鹤东依项籍豪。愤失兰图撞玉斗，不知天命与金刀。还家落日埋英气，回首浮云委旧劳。百步西连陵母冢，峨峨先识泰同山高。
理公岩::董嗣杲::西来识得此云根，终此云根护法门。由晋尚传斯语在，到今休想旧岩存。天开教观香灯盛，人仰胡僧相貌尊。行果芟教荆棘尽，分明只手破沉昏。
路断处以小枝横阁危石上接过::王履::长有木彴惧，况此枝桥艰。目走崎崟外，神沉杳霭间。玉浆宁易许，熊果未轻颁。傥然齑粉去，何物尚浮环。
吐鲁番纪游::伯昏子::博格达山融雪臻，纵横渠井土风淳。千秋乐道双城记，几代能赢万国宾。古窟犹今遗佛画，残亭谁送取经人。今声不奏西州曲，但唱葡萄美酒新。
秋夜听雨旅思无聊戏作喜雨愁霖两章觉悲喜由人非关雨也因之有悟 其一::邓云霄::剪烛虚堂玉漏清，西风吹雨过高城。土龙昔日愁枯立，垤鹳今宵喜共鸣。麦垄渐沾功德水，檐花翻作管弦声。征输近苦青苗急，好倩云雷洗甲兵。
牡丹百咏（录三十二首）::张淮::独对红肤久怆神，蜡须巧映蝶须真。只疑目过曾留彩，未信花飞不感人。
云游僧::许南英::十方四部华严界，何事矜持入定严？卓锡飞穿湘水曲，芒鞋踏破蜀山尖。传心衣钵无常住，行脚东西靡所瞻。我为老僧下转语，渡江归去莫终淹！
因书寄黄子耕六言三首 其三::赵蕃::自失孤山杯酒，两年相望梅花。交友平生几许，差池重复成嗟。
言兴::尚颜::矻矻被吟牵，因师贾浪仙。江山风月处，一十二三年。雅颂在于此，浮华致那边。犹惭功未至，谩道近千篇。
酬当涂何户曹畏斋金陵三篇见寄兼柬饷台上幕许从道 其一::释居简::山木凌秋似鬓苍，静观浮俗饱炎凉。唤回猿鹤弹三叠，话到陈隋笑几场。云度闲情疑路断，草生奇馥染林香。莫乘残照催归骑，白下留门惯漏长。
呈晏制干二首::度正::忆昔归来自建溪，徘徊拟岘访前题。江山秀伟钟灵杰，文物光辉焕斗奎。历数儒绅真冀北，推源宗派孕江西。凤雏骥子今如许，称兕公堂傥许跻。
奉酬王东华使君::沈鍊::春夜抱琴弄，知君调独高。但从心曲转，不厌指中劳。慷慨扬朱旆，低回看宝刀。若非驰道路，何以念同袍。
胡仲一谈嘉州淩云寺之胜王叔承欣然赋诗便欲西游邀予同作四首 其一::欧大任::巴渝千里望峨眉，风急蒲帆片片吹。日暮嘉陈江上客，竹枝歌里蹋船儿。
雁来红::陈樵::东朝一书成百战，上林一书旌节返。谁传骄子一函书，人不如禽知虑远。自从燕灭秦晋亡，是非直到空中雁。苏郎寒绝雁来红，脚下胡姬残綵线。愿燕在北秦在西，雁去雁来无是非。
龙沙见新月::李梦阳::每讶沙如月，龙蟠作后山。如何今夜月，却又学沙弯。
书屏风诗::大义公主::盛衰等朝露，世道若浮萍。荣华实难守，池台终自平。富贵今何在，空事写丹青。杯酒恒无乐，弦歌讵有声。余本皇家子，飘流入虏廷。一朝睹成败，怀抱忽纵横。古来共如此，非我独申名。惟有明君曲，偏伤远嫁情。
闺怨一百二十首 其八十::孙蕡::一从君去负芳春，几叹容华误妾身。也似崔徽啼别后，萧条不及巷中人。
一萼红 壬申暮春偕瓠厂螴弟登明霞洞观海::黄公渚::石栏阴。有缃桃一树，娇小不胜簪。芒屩冲云，笋舆穿岭，薄暮人意冥沈。碧山悄、松萝无极，渐梵呗、催起绕枝禽。青豆房栊，丹华洞府。两度凭临。缥缈隐娥珠阙，怕蓬山鸟使，颠倒初心。海外云来，中原地尽，还怜残世相寻。羁思共、灵潮朝暮，送春归、难买万黄金。刻意参天，寻碑不恨山深。
添字丑奴儿 自叹::马钰::念身破旧如茅舍，雨渍风掀。惹火招烟。鼠□蛇钻柱脚偏。悉牢坚。遇师变作银霞洞，修整云轩。悬挂珠帘。赏玩光明不夜天。决成仙。
鱼游春水 秋日过金鱼池::陈维崧::韦曲光颓澹，有半亩金塘潋滟。一般红鲤，衬著绿波摇飐。色分凤阙丹初滴，光映银墙红欲淡。芳饵轻投，縠纹微蘸。尚隔金沟紫缆。难望见、宫娥阿监。输他百子池中，天香亲染。废馆何来箫鼓到，空潭只被菰蒲糁。独对西风，几番伤感。
芜城感旧二首 其一::许廷鑅::雷塘春尽草如烟，落拓江湖又一年。吟遍吹箫桥畔路，无人知有杜樊川。
怀人诗七首 其五 张策六拔元::陈肇兴::裘带翩翩脱俗情，张郎才调本天成；双瞳剪水身如玉，风度依稀似九龄。
夏日途中即事::佚名::何事镇驱驱，驰骖傍海隅。溪边论宿处，涧下指餐厨。万里山河异，千般物色殊。愁来竟不语，马上但长吁。
黄楼::陈师道::楼以风流胜，情缘贵贱移。屏亡老毕篆，市发大苏碑。更觉江山好，难忘父老思。只应千载後，览古胜当时。
马嵬八景次韵为阎方伯赋 其一 马嵬故垒::程敏政::槐里西来一故城，乱离曾列几屯营。千家已托英雄庇，百战谁争竖子名。夕照有情山戍改，东流无限野塘平。关中此日今蕃盛，赢得荒基蔓草生。
咏红梅花得“花”字::曹雪芹::疏是枝条艳是花，春妆儿女竞奢华。闲庭曲槛无余雪，流水空山有落霞。幽梦冷随红袖笛，游仙香泛绛河槎。前身定是瑶台种，无复相疑色相差。（出自《红楼梦》第五十回。）
归兴::王守仁::一丝无补圣明朝，两鬓徒看长二毛。自识淮阴非国士，由来康节是人豪。时方多难容安枕？事已无能欲善刀。越水东头寻旧隐，白云茅屋数峰高。
三顾图::史鉴::炎火无光汉祚微，月明乌鹊又南飞。卧龙一起成王业，千古才知帝魏非。
水龙吟 家祭词::吕小薇::昔君孤寄南峤，稻粱遥啄嗟谋苦。书来尝共，百年深耻，怀今吊古。血没潮头，汗浇沙咀，竟非吾土。恨鲸吞鹯攫，交相践踏，痛不尽、珠沉处。肯信炎黄雌伏，望洪波、红旗招舞。奋归卅载，澹台桃李，勤栽风雨。剩有心魂，念萦海陆，伫收芳屿。告今朝、桥驾鼋鼍，合浦珠还知否。
烛影摇红 朝霞::林修竹::朝气清新，星疏月黑天将晓。万家沈寂睡方酣，唯我振衣早。独上平台远眺，怪东方、缘何火耀。仰视天半，十里红云，朱霞万道。赤壁映成，万山疑是周郎烧。几家红粉脸轻匀，又似炬高照。可是群仙欢宴，朱颜光曜。长天一色，孤鹜齐飞，有人啸傲。
游天使峰::吴与弼::天使峰头境绝奇，重游恰近小春时。晴明风景尧天媚，安得情怀不赋诗。
吴楚行::陈子升::神女惊临楚，西施粲入吴。朝云蒙泽芷，秋露坠宫梧。狐媚疑詹策，龙文失属镂。年年兴楚些，日日变吴歈。
七夕::李英::月殿桂香飘，双星渡鹊桥。佳期怜此夕，分手恨明朝。机杼丹心苦，烟波涕泪遥。百年怅灵匹，怀抱几时消。
送人游邵州::狄焕::春江正渺渺，送别两依依。烟里棹将远，渡头人未归。渔家侵叠浪，岛树挂残晖。况入湖湘路，那堪花乱飞。
移九江（效何水部。余自九江及今周一纪矣）::李绅::秋波入白水，帆去侵空小。五两剧奔星，樯乌疾飞鸟。盆城依落日，盆浦看云眇。云眇更苍苍，匡山低夕阳。楚客喜风水，秦人悲异乡。异乡秋思苦，江皋月华吐。漾漾隐波亭，悠悠通月浦。津桥归候吏，竹巷开门户。容膝有匡床，及肩才数堵。隙光非白驹，悬磬我无虞。体瘦寡行立，家肥安啜哺。天书怜谴谪，重作朱轓客。四座眼全青，一麾头半白。今来思往事，往事益凄然。风月同今昔，悲欢异目前。四时嗟阅水，一纪换流年。独有西庭鹤，孤鸣白露天。
团扇词::孙蕡::团扇复团扇，秋风淅淅昭阳殿。燕燕飞来尾涎涎，同辇夫君不相见。长信宫深秋夜长，玉阶坐对明月光。玉绳低垂夜未央，牵牛织女度河梁。自投长袂数愆殃，梦魂仿佛若有亡。夫颜梦见在我旁，觉来邈若天一方。起援鸣筝发清商，旧怨未平新怨长。新怨未平复旧怨，怨此衔泥梁上燕。双飞双宿令人羡，还来啄人嘴如箭。燕燕于飞奈尔何，閒愁不为伤绮罗。长陵百尺高嵯峨，山精日落悲薜萝。谁能为谱螽斯羽，翻作当筵白纻歌。
莪默绝句集译笺乙集 其一二○::伯昏子::十力九州八重天，七星六合五觉圆。四元三灵二世在，独一如君惟人贤。
贺秀岩李工侍七首 其五::程公许::双桧蟠根不记年，尽饶红紫竞春妍。箯舆来往清苕岸，坡颍那能此乐全。
巴陵送李十二::王昌龄::摇曳巴陵洲渚分，清江传语便风闻。山长不见秋城色，日暮蒹葭空水云。
满江红 戏示次内::黄永::虽则如云，休认作、少年佳丽。良不愧、村妆野妇，短衫椎髻。经卷药炉今日事，舞裙歌扇从来未。想孟光、初嫁伯鸾时，居然是。手不释，麻和絮。目不倦，盐和豉。更课儿书卷，课奴机杼。我岂忘情丝与竹，家无工技邯郸女。只秋听蝉噪、夏听鹂，吾老矣。
西王母命侍女田四妃答歌::姚燮::桂实如桐子，捣为琼斛浆。渗漏不及勺，九天皆闻香。群生本无寿，性亦风烛光。而复情蔽之，谓存实已亡。鍊神出三劫，素发始重苍。苍颜且重素，不假铅与黄。拾佩光碧楼，秋兰紫无霜。皓采缠琅玕，远视疑虹芒。上道齐化游，礼法宁待防。夹轮絷两龙，飞辇朝玉皇。
花心动·碧藓封枝::高观国::碧藓封枝，点寒英、疏疏玉清冰洁。梦忆旧家，春与新恩，曾映寿阳妆额。绿裙青袂南邻伴，应怪我、精神都别。恨衰晚、春风意思，顿成羞怯。犹念横斜性格。恼和靖吟魂，自来清绝。斜傍劲松，偷倚修篁，总是岁寒相识。绿阴结子当时意，到如今、芳心消歇。小桥夜，清愁倦陪澹月。
重过封氏园饮矮松下偕查夏重钱絅庵顾侠君作::缪沅::婆娑偃盖一抔前，阅尽沧桑五百年。谡谡涛声凉欲雨，茸茸针刺密无天。金仙换劫长如此，铜狄看人亦可怜。贞白先生竟归去，得间长挂杖头钱。
荆溪棹歌四首 其三::吕诚::溪上雪消春水高，鹅黄新柳暗长桥。桥头人家好春酒，无情长与驻兰桡。
月洞书屋::王镃::自咏自书粘壁上，何须古画与名碑。隔墙风落闲花片，日日飞来入砚池。
往年一士夫劝勿作诗作此以晓之 其四::杨爵::无垠所向在先难，一本从来非二三。百虑根原由此出，天人未可两般看。
书堂前植竹今日移梅於其间::舒邦佐::三径向来孤竹弟，一枝今日伴梅兄。岁寒图上曾相识，一笑相看自有情。
荆州杂诗::宋登春::问药过城府，儿童晚未回。云深宋玉宅，雪暗楚王台。花发春犹浅，楼高赋转哀。家家湘酒绿，谁为一尊开。
浮邱社怀赵太史 其一::张廷臣::林樾箾森古洞天，玉堂风度自依然。仙家再辟丹邱胜，岭表仍传白雪篇。新月云容浮沼外，夕阳山色落檐前。紫烟楼上频回首，何限文光北斗边。
挽曾达臣二首::赵蕃::江右曾为氏，南丰与赣州。推其本儒素，夫岂异源流。迩日过遗宅，有逢皆好修。公侯生积善，天道非悠悠。
和若夫韵二首::吴芾::老夫吟咏本非长，僻性年来忽异常。唯是平生爱风月，致令清夜梦池塘。正惭遣与非工部，却喜言诗有卜商。佳句偶从閒里得，片心如到白云乡。
赠定山百岁叟::薛始亨::丈人归卧处，石户枕寒流。月午唳双鹤，田春肥一牛。蓑沾樵路瀑，瓢挂海门楸。甲子知何许，诸孙已白头。
凤凰台::任希夷::只为羊车峦靓妆，会皇合殿烛无光。宫中不解嫁鹦鹉，台上安能来凤凰。
水调歌头::张元干::今夕定何夕，秋水满东瓯。悲凉怀抱，何事还倍去年愁。万里碧空如洗，寒浸十分明月，帘卷玉波流。非是经年别，一岁两中秋。坐中庭，风露下，冷飕飕。素娥无语相对，尊酒且迟留。琴罢不堪幽怨，遥想三山影外，人倚夜深楼。矫首望霄汉，云海路悠悠。
长相思 落花::屈大均::一枝低。两枝低，黄鸟飞东蛱蝶西。双双尚自啼。朝烟迷。暮烟迷。紫燕衔时已作泥。纷纷衬马蹄。
拟古诗十九首 其六::王夫之::日南有归客，问讯珊瑚枝。海水深不测，飘零无反时。相见既无端，相忆无与知。唯持憔悴心，毕命以为期。
颂古四十五首::释慧远::家常侍客劝三杯，鴆酒不消吃一盏。当时裂破夜叉头，顶门突出醯罗眼。
过浩山::黎廷瑞::高树停归云，峭壁下落照。北风一万里，绝顶吹野烧。行行念高堂，履险心欲掉。茅茨者谁家，喧语杂老少。开门止我宿，四壁乱蓬藋。自言兵火馀，零落仅馀噍。世故莽难诘，浊酒寄一笑。月黑云冥冥，屋头闻虎啸。
题梅月双清::罗亨信::罗浮仙子美丰姿，铁石心肠只自知。今夜月明谁是伴，嫦娥端可共襟期。
听铁泉和韵 其五::霍韬::千年一脉涓流渺，孤鹤横空山色低。东望蒹葭隔烟渚，更堪薇蕨问夷齐。
题琴河听雨图 其一::华蘅芳::鸳鸯不怕雨潇潇，水上双飞暮复朝。昨夜星辰银汉路，故乡风景绿杨桥。萍踪更比菱枝弱，花信仍催柳絮飘。心事哪能抛得去？一为追忆辄魂消。
次韵韩伯修学士读楞严见寄::释慧空::琉璃瓮中走却鳖，惊起波斯一夜寻。天晓不知何所见，大悲菩萨是观音。
颁历有作::夏良胜::紫殿云浮日影开，传宣分历下灵台。蚤县象魏思周典，方信玑衡有帝裁。虎拜班中万国在，龙飞天上七年来。深山穷发知春到，前度斗杓惊又回。
重答夏本心::全室宗泐::有约何曾至，无期却自来。暖怜沙上日，清爱竹边梅。山鸟当琴几，溪云对茗杯。桓公遗庙近，乘兴一追陪。
予以谬作数种并总所奏藁遗参赞高紫微闻以阅::岳珂::夜半军书尚帛铃，想应欹枕梦难成。新凉颇复欺长夏，旧事何妨阅短檠。人说文衡真有托，公於诗卷若为评。复襄遗迹今如许，试考当时六万兵。
上南行十二首::方回::我不上南山，垂近四十载。山中花瓢翁，尚与山俱在。据高瞰人世，昔田今为海。道傍魏公亭，柱化础亦败。
和郑良载父勉子诗韵::邓林::皓首纷如羡壮夫，喧啾群里凤雏孤。功名已许青年得，骨鲠悬知绝代无。胪韵声声传殿陛，云梯步步接天衢。一经不与籯金换，始信而翁识远图。
阿助守岁诵杜工部四十明朝是之句请足成::蒲寿宬::四十明朝是，瞻天只乞閒。自惭身计拙，早觉鬓毛斑。守岁从儿喜，搀春借酒颜。盍簪喧马意，清梦五云间。
谩兴三绝呈良夫 其三::王畦::呼童早起折荼蘼，插向银瓶映酒卮。为爱春光晚犹媚，莫教风雨褪香肥。
苏筑新斋成二首 其二::释函可::不离城郭亦孤村，白板青袍道自尊。半扫泥床延水月，别从竹简得朝昏。初心未遂天何问，孤骨惟怜我共存。策杖相过刚咫尺，对君岂直为盘飧。
秋兴 其三::江开::青海传闻画角哀，屯田充国又登台。不教神笔驱鲸鳄，已分穷边老骥騋。李牧防秋坚壁早，祭遵行部雅歌才。祁连九月应飞雪，惆怅西风日几回。
赠妙法师::释函可::杖头曾入帝王家，合国同瞻又释迦。岁岁谈经今几会，伫看舌本长莲华。
戏赠杨蕲邵三君子::罗玘::蜾蠃螟蛉侍侧豪，江汉浮萍刺眼毫。酒狂自大心陶陶。曾同灵均怨作骚，一腹奚足吞江涛。古言聚灰曾止滔，此事何异海可舠。四夔标榜不与皋，直追那颂置我鼗。冥搜罔象归笼牢，火炮铁柱沃以膏。灼肤熸骨焦皮毛，钁天大斧斩鬼刀。支祈可系百丈绦，荼垒畏避潜栖桃。叱穆借骏手指騊，掷下辔把造父操。昆崙险幽龙鬼韬，命赤郭食日几遭。入幽探怪气愈骄，陋彼嗜琐溲溺槽。归来疑仙或疑妖，女妻惊怕仆妾逃。词源如井引桔槔，倚马可待书者劳。调高和寡中路号，曳我鹪鹩出蓬蒿。关西夫子披锦袍，鹿鸣初歌髧中髦。大弓水犀铁瓮韬，许昌使君秉干旄。灯前促膝吞醇醪，狂夫大叫仍嗷嘈。载鼷以车向我嘲，岱宗为卑此会高。
王君猷花圃八绝·海棠城::姚勉::家住山水国，种花以为城。诗将日登陴，围春驱酒兵。
哭夫子 其九::章有湘::瘦影临风忆所思，冰心裂碎更谁知。分栖怕睹连枝树，续命空传五色丝。阁下招魂怜有弟，墓前执绋痛无儿。閒来到处搜遗稿，开箧篇篇黄绢辞。
静斋诗题盛君明之室也::李廌::人生乃动物，万事皆动端。阴阳造化汝，赋汝以五官。五官各治职，愈治当愈残。非苦动所扰，乌知静为安。非恶动所戕，未贵静为完。百年夜分半，梦想仍妄瞒。动多静常少，竟为动所干。回光一自照，万事无悲欢。居士何早达，动境能反观。宁为玉在璞，不为珠在盘。虚室生朝白，青璅凝暮寒。聊持动时想，摄入静中看。
春日杂诗三首::黄浚::冷官仰屋椽，饭罢付春睡。文移未挂眼，鞅掌叹何自。鸢肩彼何人，笑我骨不媚。侧闻孜孜谋，终集闾巷议。吾身甘贫役，绝言弃智慧。阳春宣圣恩，秋卉讵含惠。出门路千歧，凝望掩寒涕。
月林为僧甫赋::李龏::筛金镂玉影飕飕，一片松杉不断头。钟梵声残寒汐外，石床常拥四时秋。
浮邱社诗上赵縠阳太史宪长 其四::霍与瑕::晚沐胡然命此楼，上公清暇得优游。弹琴寂静薰风昼，载酒招邀白露秋。野客或来时与坐，邻鸡飞过任追求。因知宰相汪汪度，海阔天空物并收。
湖上作 其二::李云龙::山横眉黛酒横波，处处垂杨曳薄罗。怪道欲归归不得，西湖春色不胜多。
句::王予可::万叠云山飞不雁。
怀旧::陆游::身是人间一断蓬，半生南北任秋风。琴书昔作天涯客，蓑笠今成泽畔翁。梦破江亭山驿外，诗成灯影雨声中。不须强觅前人比，道似香山实不同。
燕谋以余罕作诗寄什督诱如数奉报::钱钟书::六情底滞力阑单，上水船经八节滩。识字果为忧患始，作人奚止笑啼难。举头鹊噪频闻喜，盈耳蛙鸣尽属官。耆旧纷传新语好，偏惭燥吻未濡翰。
菩萨蛮::陈永正::袖章盈尺持鸿宝。口含天宪宣严诏。老子上边来。斗争须展开。英雄真虎女。叱吒皮鞭举。终是爱红装。血花开绿裳。
卜算子 其四::宋琬::花作五铢衣，偏被桃花哂。女伴闲将归信占，恨杀无凭准。树也有贫时，俄看枝头窘。不信东风解爱钱，一夜偷将尽。
得月楼::沙曾达::高楼近水峙城东，月色明随水色同。疏柳寒潮入高咏，主人歌啸乐其中。
玉河泛舟至玉泉 其二::弘历::蜗庐蟹舍学江村，桑叶阴阴曲抱原。诗意画情神会处，疑披合幅阅王孙。
题黄鹤山人画竹::胡奎::黄鹤仙人去不返，可恨此君相见晚。高堂六月生秋风，见画令人意萧散。
壬辰元旦感怀时年五十岁::方仁渊::一卧烟霞废酒诗，长年清兴强支持。壮心未死惊元旦，虚愿难偿愧故知。荆树已枯连理干，梅花犹发岁寒枝。百年忽到知非日，感旧怀人两鬓丝。
次桂家林::吴与弼::系䌫沙头朋盍簪，新吟兼唱旧时吟。怀开不觉笑谈久，总是平生铁石心。
正月三日骤暖多稼亭前梅花盛开四首::杨万里::绝爱西湖疏影诗，要知犹是未开时。如今开尽浑无缝，只见花头不见枝。
棕拂子::杜甫::棕拂且薄陋，岂知身效能。不堪代白羽，有足除苍蝇。荧荧金错刀，擢擢朱丝绳。非独颜色好，亦用顾盼称。吾老抱疾病，家贫卧炎蒸。咂肤倦扑灭，赖尔甘服膺。物微世竞弃，义在谁肯征。三岁清秋至，未敢阙缄藤。
先天易吟三十首::方回::神农尝毒药，轩后设难经。认取卦中意，仁心救未形。
星座宫神话 Cygnus 其三十三 天鹅座::添雪斋::雪色翎镶钻石星，秋初之夜火流星。八千年后海风起，特洛伊看北极星。
赠王秘书::张籍::早在山东声价远，曾将顺策佐嫖姚。赋来诗句无闲语，老去官班未在朝。身屈只闻词客说，家贫多见野僧招。独从书阁归时晚，春水渠边看柳条。
题庵壁::葛胜仲::葛翁携葛姓，小愒葛桥边。葛泉出萝葛，一派自潺湲。咫尺葛山观，金丹问葛仙。耳孙忝瓜葛，行隐葛山巅。
庚申元日口号::陆游::黄絁五丈裁衫稳，黑黍三升作饭香。造物要教无愧怍，一身温饱出耕桑。
自咏绝句::陆游::远游索手不?粮，薪米临时取道傍。今日晴明行亦好，经旬风雨住何妨。
广野轩::张之才::城隅荒僻地，潇洒亦清虚。雅有林泉乐，閒同郊野居。小园春自好，幽迳客来疏。
寄吕谦益卿三首::赵蕃::多谢临湘尉，书来并枉诗。夜吟忘夕寐，晨诵愈朝饥。我亦穷耽此，君仍老嗜兹。虽然不相弃，竟尔欲奚为。
临江仙 重阳::冯永军::何事西风来万里，无端吹老黄花，东篱非复旧生涯。有楼须望远，无客不思家。节物他乡容易醉，醉中漫忆韶华。题糕秀句向谁夸。举杯成独笑，不觉落乌纱。
闻雁::弘历::雍雍送响傍春宵，底事关山不惮迢。背烛冥搜聊咏物，去年即景谓宣骄。塞天伯仲依然叙，楚泽烟霞若可招。太液池融绝矰缴，饮栖付尔恣逍遥。
离京后作七首::张耒::燕雀翩翻夏屋深，成溪桃李已成阴。黄鹂深处无人见，时有清风递好音。
醴泉观宿斋诗::慕容彦逢::昔陪清跸款灵真，曾对疏篁演帝纶。十载重来浑似旧，惟应双鬓二毛新。
咏声::韦应物::万物自生听，太空恒寂寥。还从静中起，却向静中消。
送文大监赴召::阳枋::云门大卷声铿锵，不比寒谷号蛩螀长笑归来书满床，着眼不用垂簪裳。夤缘仕版亦逢场，一鼎热处元清凉。年来道心包乾刚，鉴净水止无迎将。付物大公齐混茫，玲珑窗牖开八荒。霁月海东悬秋霜，照破蒙昧横津梁。不才曹资如点狂，柱倚宝瑟心陶唐。冰轮玉井情徜徉，祥云丽日希余光。布帛菽粟味尤长，寻绎此乐徒激昂。颀美人天西方去，许我立雪来其旁。欲坐春风吸余芳，听说夜话摅中肠。又闻催归侍玉皇，挈堤北斗斟天浆。净洗世表尘昏黄，席此广宇归康庄。起舞掉头帆飞扬，誓鸣急桨随乌樯，参同希传魏伯阳。
次韵雨丝云鹤二首::黄庭坚::几片云如薛公鹤，精神态度不曾齐。安知陇鸟樊笼密，便觉南鹏羽翼低。风散又成千里去，夜寒应上九天栖。坐来改变如苍狗，试欲挥毫意自迷。
送别诗::虞羲::唯有一字书，寄之南飞雁。
出塞即事二首::顾非熊::塞山行尽到乌延，万顷沙堆见极边。河上月沉鸿雁起，碛中风度犬羊膻。席箕草断城池外，护柳花开帐幕前。此处游人堪下泪，更闻终日望狼烟。贺兰山便是戎疆，此去萧关路几荒。无限城池非汉界，几多人物在胡乡。诸侯持节望吾土，男子生身负我唐。回望风光成异域，谁能献计复河湟。
【双调】新水令::商衟::彩云声断紫鸾箫，夜深沉绣帏中冷落。愁转增，不相饶。粉悴烟憔，云鬓乱倦梳掠。【乔牌儿】自从他去了，无一日不口店道。眼皮儿不住了梭梭跳，料应他作念着。【雁儿落】愁闻砧杵敲，倦听宾鸿叫。懒将烟粉施，羞对菱花照。【挂玉钩】这些时针线慵拈懒绣作，愁闷的人颠倒。想着燕尔新婚那一宵，怎下得把奴抛调。意似痴，肌如削。只望他步步相随，谁承望拆散鸾交！【乱柳叶】为他、为他曾把香烧，怎下的将咱、将咱抛调。惨可可曾对神明道，也不索，和他、和他叫。紧交，誓约，天开眼自然报。【太平令】骂你个短命簿情才料，小可的无福怎生难消。想着咱月下星前期约，受了些无打算凄凉烦恼。我呵，你想着，记着，梦着，又被这雨打纱窗惊觉。【豆叶黄】不觉的地北天南，抵多少水远山遥。一个粉脸儿，他身上何曾忘却。钟送黄昏鸡报晓，昏晓相催，断送了愁人，多多少少。【七兄弟】懊恼，这宵，受煎熬，被凄凉一弄儿相刮躁。画檐间铁马儿晚风敲，纱窗外促织儿频频叫。【梅花酒】孤帏儿静悄悄，烛灭烟消，枕剩衾薄。扑簌簌泪点抛，急煎煎眼难交。睡不着，更那堪雨潇潇！【收江南】淅零零和泪上芭蕉，孤眠独枕最难熬。绛绡裙褪小蛮腰，急煎煎瘦了，相思满腹对谁学？【尾】急煎煎每夜伤怀抱，扑簌簌泪点腮边落。唱道是废寝忘飧，玉减香消。小院深沉，孤帏里静悄。瘦影儿紧相随，一盏孤灯照。好教我急煎煎心痒难揉，则教我几声长吁到的晓。
澄台::孙元衡::天光投白浪，山势尽苍烟。借问中原路，奔腾落日边。
淳熙癸卯钱伸东阳本::方回::永和贞观晋沿唐，奉诏临摹老遂良。展转流传非一手，虎贲犹得似中郎。
莪默绝句集译笺乙集 其二八六::伯昏子::弦歌日夜杯光浸，饮复饮兮安可禁。秉烛金尊处处逢，但麾一滴馀皆饮。
拟汉郊祀歌十九首 其九 日出入::胡应麟::日出入，旸谷扶桑间，一何迅且疾。百年若电光，四序如风飘。祝融驱火轮，蓐收乘斗杓。羲和掣神鞭，玄冥扇狂飙。安得驾六龙，游遨遍八极。长生不复死，永永天地毕。
诸暨五泄山::周镛::路入苍烟九过溪，九穿岩曲到招提。天分五溜寒倾北，地秀诸峰翠插西。凿径破崖来木杪，驾泉鸣竹落榱题。当年老默无消息，犹有词堂一杖藜。
寄潘司空::黎民表::行水司空旧擅名，紫宸飞疏报功成。扬旌五岭烽初熄，转粟重溟浪不惊。卧治未须论汲黯，传经终是待匡衡。扫门无复窥东阁，高倚罗浮梦月卿。
期洪稚存相过久不赴约因寄以诗::缪公恩::雨砌连朝长绿苔，摛词检字费宏才。子猷不放山阴棹，陆凯空劳驿使梅。月落屋梁思黯澹，酒醒冰簟起徘徊。嘱君好拂窗前几，明日携樽有客来。
木兰花慢 辛酉九日::刘炳::写长空一雁，又景物、是重阳。甚雨暗东篱，数枝青蕊，未放秋香。支筇倦登高处，掩柴门衰柳映横塘。日暮江声滚滚，西风鬓影苍苍。当年歌舞翠红乡。一曲杜韦娘。曾击碎珊瑚，玉人扶醉，银烛成行。回头已成陈迹，早归来茅屋石田荒。谩把清樽遣兴，都非少日疏狂。
陈右崧大守将赴京过予晚酌::庞尚鹏::金井梧桐叶正稀，漫劳车马款荆扉。天高海岳含秋色，风起桑榆送夕晖。对酒不堪闻羽檄，忧时谁复念宵衣。争看威凤翔千仞，好向朝阳览德辉。
偈颂一百三十三首 其一二九::释居简::散乱定，随流禅。莫将安乐法，容易与人传。
金菊对芙蓉 越十九年丙戌夏日重至东滨，兆祥出前帙索题，依韵奉赠二首 其一::张槎::檐雀搊筝，池蛙纵鼓，柳营幡捲斜晖。正蚕眠麦老，游子将归。几家载酒过萧寺，与故人、支遁依依。到来匝月，过将重午，梅子黄时。可怜逐处藩篱。更愁长梦短，怕听鹃啼。念当年旧侣，那不悲悽？一十九年人面改，喜今朝、又话僧扉。重翻旧谱，仍忘固陋，再赓新词。
句::李蔚::虚心纤质雁衔馀，凤吹龙吟定不如。
夏日十二首::张耒::养拙贫无事，深幽乐更真。檐巢偷哺子，树啄巧藏身。窃果莺知主，移居蚁过邻。老夫朝食美，荐俎有溪鳞。
古像赞二百零五首 其九 帝尧::孙承恩::配地博厚，并天高明。浑浑莫测，荡荡难名。百王之准，群圣之祖。日月光华，照彻九土。
次韵鲤门::陈曾寿::日对秋芳灌小园，渐于人世隔悲欢。不妨鸡雍时为帝，却笑蛙声亦属官。画里溪山无恙在，吟边鸥鹭久盟寒。华予岁晚期无负，香几瓶花次第安。
夏夜同姬人江岸步月即事五绝句 其五::姚燮::一瞬东流去渺茫，十年春梦警鸳鸯。鸥天万顷山千髻，约共渔装老是乡。
中秋忽得穆叔变报惊疑未信遣人再访述怀::王弘诲::楚些歌残安所之，谁堪死别续生离。渥洼騕袅空燕市，江海鱼龙恨鸱夷。双泪把书还字字，一尊伤往独时时。可怜牛渚槎边客，翻作山阳笛里悲。
桕坑::戴表元::西去疑无路，谁知是剡津。行多收桕客，住有掘苓人。寺隐山前古，村经水后贫。时时百里外，来此祭田神。
送友人还江西::吾丘衍::文彩垂星虹，欲献明光宫。琉璃水沉紫烟润，花生彩笔摇春风。行行辞家几千里，交游每结青云士。尔来客舍依我邻，夷说悠德不归意。燕山五色雪舞花，大河一夜回仙槎。故园桂松色依旧，人民城郭还惊嗟。丈夫平生。
送胡武平::梅尧臣::来见江南昏，使君咏汀苹。再看苹叶老，汀畔送归人。人归多慕恋，遗惠在兹民。始时绕郊郭，水不通蹄轮。公来作新塘，直抵吴松垠。新塘建舆梁，济越脱輈仁。言度新塘去，随迹如鱼鳞。从今新塘树，便与蔽芾均。我虽备僚属，笔舌敢妄陈。因行录所美，愿与国风振。
与友人同怀江南别业::崔涂::因君话故国，此夕倍依依。旧业临秋水，何人在钓矶。浮名如纵得，沧海亦终归。却是风尘里，如何便息机。
送程道辉之广济::项安世::昂昂天马驹，志岂甘伏枥。虓虓岩下虎，平生肯求食。可怜百鍊钢，绕指化为席。丈夫有不遇，此事今犹昔。程侯西南来，气若朱弦直。宝剑光出炉，铦锋净如拭。萧萧万里足，矫矫九秋翮。君看吴楚越，何处无行迹。岁晚赋归来，天寒倦游役。海鹤愿鸡栖，榆鸠困鹏翼。人间竟如此，使我三太息。虽然聊戏君，万事多所历。巧定不如痴，言真短于默。世路危世蹊，人情险矛戟。从来菱上剌，不若芡中实。但学幽冀推，稳为郊庙璧。行矣无多言，此事君已识。冷暖今日知，勿受豪士感。
沁园春 题石头记::汪淑娟::何处红楼，几日西风，娇颜悴零。悔轻轻罗帕，打伊呆雁，些些诗句，教熟笼鹦。不及芙蓉，儿女坟上，犹受怡红一哭情。堪伤处，是绛珠有泪，顽石无灵。秋窗风雨凄清。问絮果兰因是怎生。算潇湘一梦，了完公案，袈裟半袭，救了神瑛。只怪桃花，和它柳絮，恁把凭空谶作成。痴儿女，被聪明两字，断送伊行。
忝珠篇赠张孟奇寿母::区大相::罗浮女真宅，忝珠岩壑重。下临云母溪，上接玉鹅峰。昔日㛹娟子，于此炼玉容。玉鹅腾云驾，云母倚月舂。风凄琼液冷，日暖金膏溶。霓裳月下飏，瑶草霜前茸。袅袅绿云间，锵锵环佩逢。自馀众女仙，霞袂纷相从。洞中命鸾鹤，天外摘芙蓉。君家住其下，卜筑蹑前踪。归来奉篮舆，时往策仙筇。玉女鲍何辈，颜色桃李秾。遗尔紫霞酌，缄之白云封。懿此北堂护，茂彼南涧松。
黄河阻风::孙继皋::黄河建瓴势，溯舟良独难。况此春风颠，奔流吼高滩。蛟龙怒相攫，乌雀戢其翰。孤帆两岸绝，长空浩漫漫。所以去复止，端居不敢安。翻思昨日程，晴霭排青峦。篷底坐对之，行稳心何宽。因之得宦道，拙巧同一观。
送陈子卿归墨潭精舍::徐熥::送君归咏卜居篇，精舍平临绝涧前。翠壁倒悬潭似墨，苍林遥望树如烟。月移竹色当虚牖，风落松花满钓船。闻说汉庭方羽猎，未应寂寞老扬玄。
摘红英::李　鄂::潮头白，峰头碧，落梅香暗渔翁笠。西风透，东风骤，待得晴明，莺花时候。莺声涩，花枝寂，春来已蜡看山屐。山如旧，春如绣，层楼望处，苍寒红瘦。
八齐::欧必元::千重蜀锦浣花西，梦入华林路转迷。折得柳梅难见赠，空怜桃李自成蹊。高枝有叶蜂犹绕，深院无人鸟自啼。安得王孙归便得，春来湖上草萋萋。
秋兴八首以贫弱愚贱私薄固苟八义分咏，与同社抱瓮、蘅史同作 其二::许家惺::萧疏秋柳更多姿，瘦减腰围不自知。世道于今成妾妇，中原何处觅男儿。柔肠日转难求偶，媚骨天生但守雌。何日能湔巾帼耻，蛮靴窄袖拥旌旗。
东堂四首::张耒::居止年来如传舍，构堂珍重主人情。浮生行止谁能计，苟合真须学子荆。
寄诸弟二首 其二::黎贞::自怜汩没在天涯，几度春风阅岁华。最念田真苦相失，月明空对紫荆花。
感世::陈毓瑞::碧海遗珠焦尾琴，只争运会与升沈。嗤非千手弥陀佛，世上难平亿万心。
正月十二日幸圆明园 其一::弘历::步辇逶迤出禁闉，微风灯信布光春。雪消麦陇青含润，喜动茅檐望岁人。
山水画::严嵩::长松拂云生昼寒，沙上草阁俯江湍。幽人竟日少尘事，白鸟青天到倚阑。
王母队祝圣致语口号::洪适::六幕纷纷启瑞篇，非烟深处下芝軿。穆王扰扰不谋治，武帝区区空学仙。今代一人真间世，昔时五老与疑年。欢呼亦有南山颂，谁解吹嘘上九天。
脱调词::张采庵::伊人一别秋深矣。盈尺鱼书凤纸。日说相思。夜说相思。毕竟相思无了期。倚长歌。时变徵。莫问何如。莫问何如此。峨峨风动拒霜枝。泪下金房里。
赠禅友::李洞::散花留内殿，宫女梦谈禅。树杪开楼锁，云中认岳莲。溪声过长耳，筇节出羸肩。飞句相招宿，多逢有月天。
长安春日效东野::苏舜钦::前秋长安春，今春长安秋。节物自荣悴，我有乐与忧。穷阎何卑漏，时燕不见投。门庭谢过从，兰萌舒绿柔。燕托喜广厦，亦非善是仇。兰生静愈茂，堪将义为俦。芳香诚可慕，对之蠲穷愁。
客长沙邢园堂下梅花一萼先开有怀成父斯远二::赵蕃::亦到溪南否，还能念我不。梅花今次第，客子政飘浮。师法真难得，微官盍罢休。饥寒还累我，寤寐只关忧。
寿干密转 其一::释今无::绿荷丹荔照晴天，不向瑶池享列仙。我有白门干道友，特留千夥为延年。
挽唐愚士二首 其二::王汝玉::飘风翻穗幕，落日闪丹旌。未展生前志，空遗殁后名。托交知己任，执绋故人情。旅榇东归处，凄然泪满缨。
忆秦娥·阑干侧::王千秋::阑干侧。当时我亦凝香客。凝香客。而今老大，鬓苍头白。扬州梦觉浑无迹。旧游英俊今南北。今南北。断鸿沈鲤，更无消息。
京邸重晤敷庵醉中赋赠::黄节::淞江旧忆年频换，辽海才归秋又残。初筮幼安龙健在，上抟蒙叟鸴交欢。侏儒且患长饥死，酩酊能回落日寒。更就间谣敛襟听，朅来重蹋九逵宽。
陈村兰花会所访刚毅兄::周燕婷::喜得兰花约，相携访古村。好风随我至，静室有诗存。廿载人无恙，孤光月到门。别来多少事，一一茗边论。
雪::弘历::霭霭才过午，浮浮遂洒空。密皴檐瓦碧，朗映阁梅红。积素连前度，敷膏仰化工。明朝趯台畔，试步玉玲珑。
牧羊图::林景清::山南碧坡春草香，山下合流春水长。杨柳风前气萧爽，原是田家出牧场。牧儿放牛依水草，坐石眠云情自好。偷閒学得弄山禽，夕阳在山牛亦饱。隔崦茅檐旧世居，朝出烟村暮返闾。牛尾何须缚田火，牛角何曾挂汉书。蓑衣箬笠红尘表，万事忘机心不扰。明日公田布谷催，一犁耕趁南村晓。
次张演翁林元惠韵::朱松::朱门小驻使君车，二老风流入画图。但有觥筹供笑语，从教岁月上髯须。诗成华烛留残蜡，客醉高歌叩缺壶。更起争棋誇得隽，不应局蹙守边隅。
读史记随笔 其三::弘历::善骂无妨仍好士，一时割爱重须眉。恢宏大度有如此，岂系留侯计出奇。
送别李宪副考满::张吉::三年冻雪洒南陬，炎海生寒瘴疠收。有貌只宜汤饼试，无情羞与画图谋。不资耕穫菑畬术，便可皇王帝伯游。我欲山中问猎客，麛裘狐腋价谁优。
黄龙洞寻南汉天华宫故址::屈大均::英雄割据未全非，此日龙川霸气微。辇路已随秋草没，歌尘犹作彩云飞。美人何处还金殿，壮士当年尽锦衣。一自诸陵风雨后，空留杜宇怨斜晖。
琴 其一::潘牥::只是寻常操，传来便不同。初疑声已尽，旋觉曲方中。清碎如章草，和平似国风。自从今夕听，吾耳一生聋。
留题新安幕府聚秀轩::李弥逊::星聚群贤上幕宾，层轩高敞枕溪漘。一时卢骆五杨辈，万里东西南北人。句里江山端有助，学馀民社政须亲。青冥接迹他年事，晋地卿材半楚臣。
郊庙歌辞·仪坤庙乐章·送神::::太帛仪大，金丝奏广。灵应有孚，冥征不爽。降彼休福，歆兹禋享。送乐有章，神麾其上。
送啸庵上人还灵岩::陈恭尹::道心无所住，师去复何依。琼海波曾渡，梅关雪又飞。一轮棕笠月，万里水田衣。莫谓灵岩寺，兹行便是归。
扬州::唐之淳::芜城草色绿迢迢，胜国繁华寄寂寥。红药无人开锦幄，玉楼何处教鸾箫。荒祠古木雷塘路，细雨平莎扬子桥。五日恶风今日好，摊书高卧仰青霄。
再题惠山园八景 其一 载时堂::弘历::座有箴铭架有书，延清最可适几馀。载时若问对时义，汉诏中间每起予。
题郭主簿模摩诘本辋川图卷 其二 华子冈::杨敬德::蜿蜒浮远空，惨淡凝古色。出云亦何心，既雨返无极。
孟云浦河西务招饮示往年赠我告归之作奉答::杨起元::契阔欢再会，乃在河西隅。延我醴与飧，赠我明月珠。珠中有锦字，一一如丹书。子其邹孟后，气格与众殊。且家河洛间，程门近其居。渊源良有自，爱我推所馀。鹿鸣知野草，呼朋以为娱。善哉子有心，愧我柴也愚。圣真方统一，盛典崇先儒。学士庆所遭，勉矣游康衢。驽质不足陈，高足范其驱。感子木瓜义，欲报无琼琚。
龙门::黄定文::石楼伊水曲，秋浦散斜晖。匹马乱流去，冲人双鸟飞。云归樵担重，苔护佛容肥。几日风尘里，山林得暂依。
送毕用虎谈星命::方回::知君家世擅儒风，不与江湖术士同。季主市占排贾谊，□平肆卜服扬雄。言谈简淡非长古，揖让雍□□鞠躬。甲子支干五星说，源流本出六经中。
五日偕冯文儒梁不迁观竞渡珠江分得淮字::李之标::端阳雨过气清佳，载酒寻游一旷怀。醒醉几人慰楚泪，烟波到处怨秦淮。大招今古天谁问，薄咏沧浪趣可偕。闻道湘灵捐佩褋，搴芳聊得共吾侪。
解语花::邓云霄::彼美窥墙欲探春，翻疑宋玉在西邻。沉吟似惜韶光晚，幽叹应愁夜雨频。对尔风流堪买笑，为谁憔悴独含颦？何时诉尽心中事，知待罗浮梦里人。
和仲弟十绝::刘克庄::楼头吹彻几寒梅，推枕穿衣晓帐开。蚁斗蜗争求予决，老夫身世自难裁。
无题 其二::洪存恕::骄阳不挂檐，三面绿阴连。坐对松山静，游经草径偏。避人如畏蝎，尽日但闻蝉。怎比陶元亮，羲皇在枕边。
春日杂诗六首::张耒::春晏百草秀，野芅无复名。悲哉桃李阑，念此聊掇英。翩翩双飞蝶，天静午日晴。悲忧浪自苦，有酒但知倾。
闻大伦与三曾二范聚学并寄夏三十一四首 其三::吕本中::见人辄有求，所以百虑非。但能守箪瓢，何事不可为。愚夫饱欲死，志士固长饥。出门万里涂，其亦慎所之。
挽陈孺人::刘克庄::乡井公评推内则，掖垣铭笔写徽音。不烦陶子羞蚶鮓，肯与黔娄共布衾。三语未酬将母志，九原无负托孙心。樗翁阅世头如雪，二纪前曾挽藁砧。
冬至日思亲::于谦::客里逢佳节，天涯忆老亲。葭灰初应候，梅蕊渐回春。醉讶朱颜好，愁添白发新。孤云恒在望，翘首欲沾巾。
进贤道上老松奇古可喜去秋经从因命于空处补种今渐有生意::吴芾::来时惟爱古松青，去日新松种已成。令尹若能终此意，清风着处会知名。
满庭芳::贾景德::残照衔山，小桥流水，垂杨一带低垣。海棠院宇，眉黛锁婵娟。多少莺莺燕燕，柳枝上、唤起三眠。只催得，香闺梦断，花老不飞绵。听鹧鸪声里，落红如雨，障绿成烟。怨东风无语，鹦鹉帘前。放走春光大半，登楼望、芳草连天。凭遍了，栏干十二，阑不住愁牵。
西江月 其五::向子諲::红退小园桃杏，绿生芳草池塘。谁教芍药殿春光。不似酴醾官样。翠盖更蒙珠幰，薰炉剩熨沈香。娟娟风露满衣裳。独步瑶台月上。
螺墩偕同人宴集 其二::徐盛持::几度看花泛画船，三村毕竟负花缘。旧时桃李犹能笑，此会裙钗亦是仙。山色微开新雨后，波光缓趁晚风前。城楼鼓角声声彻，回首江城起暮烟。
二女篇::薛季宣::姈娉二美人，幽閒真种性。色秀雪窗梅，衣冠丽修正。岩岩韩稚圭，寂寞自清静。虚室埽斋居，展禽当季孟。神游问寒暄，不得窥信行。怪力视茫茫，久要交善敬。语之非异类，安民公有命。盖闻楚灵均，汩罗陈死證。二子终孝慈，双玉澄江映。当初黄鄂人，荡桨追游泳。端午化成俗，龙舸长奔竞。事神微有道，角黍劳将迎。非鬼且非仙，世士凭谁侦。
东阡::刘璟::西风归雁两悠悠，云白江空万里秋。天目山前粳稻熟，柴桑篱下菊花稠。
寄何尹 其四::胡奎::年过富贵鬓斑斑，千里戎衣几日还。只有海门西畔月，秋风吹过雁门关。
和程大卿新辟诸寺门::陈襄::政绝多门寺却通，灵山胜境尽牢笼。应怜去鲁迟迟意，令遍诸天国土中。
喜晴::程本立::夜雨朝晴喜欲狂，西屯骑马过东冈。不妨逐兔争牵狗，切莫驱狼使牧羊。野日孤营无细柳，天风十月有枯桑。归来又饮将军酒，一醉都令世虑忘。
中夜起坐纳凉::张侃::风迅中宵起，檐虚入户凉。一轮明月影，八尺绿筠床。久望重梅雨，閒寻晚芰香。天河渐分晓，结语问牛郎。
望蓬莱::王哲::修炼事，子细好铺陈。外做四肢安乐法，内观五脏倒颠因。便是得全真。坚守定，营壳要申申。二气合和开本性，三田搬运助灵神。只此唤仙人。
赋青城山陷::李龏::蜀道天收碧落钟，六丁移路凿蚕丛。飞山夜挟风雷没，愁杀江南鬼五通。
出塞::王褒::飞蓬似征客，千里自长驱。塞禽唯有雁，关树但生榆。背山看故垒，系马识馀蒲。还因麾下骑，来送月支图。
喜雨::唐桂芳::畎亩冬将尽，屯膏两月过。焦心愁太甚，到耳喜偏多。占毕言犹在，为霖事若何。草堂无客到，不觉自长歌。
孝陵行香喜晴用前韵::罗钦顺::遥钟隐隐报新晴，陵树苍苍接禁城。灯火重门千骑出，陂池流水乱蛙鸣。瞻依地切天同久，奔走身微岁屡更。归路喜看红日上，南山刚与帽檐平。
海音诗::刘家谋::同是萍浮傍海滨，此疆彼界辨何真。谁云百世雠当复，卖饼公羊始误人。
送刘观文归广东省亲::程通::南雄自昔多才杰，上国于今识俊英。三载贤关时雨化，片帆江浦暮潮平。风生丹桂秋天爽，露滴金茎夜气清。綵服翩翩拜家庆，须知忠孝足扬名。
汴梁即事::罗良信::腊月驱车过汴城，朔风吹雪雪纵横。南阳未着蒲鞭化，西洛争驰竹马迎。钱谷甲兵称琐屑，祁寒暑雨总撄情。夜深重锁论文院，漏响鸿声入梦惊。
鸥渚偶成二首::张镃::去去西南绿篠湾，折旋遵渚双飞还。轻拳击水纤鳞起，滴沥波明一带间。
辛巳立秋始编纂先父遗稿和泪校读常泣不成声恸极而歌 其二::林英男::更残又听伍潮驰，始恨疏狂不学诗。叩石难明三世业，知书已误一门痴。吟笺点点添新泪，遗阕声声动宿悲。安得冥村圆晓梦，平平仄仄授癫儿？
谢静中过访::空室禅师::扫迹千岩里，柴门久不开。正逢新雨足，忽见故人来。烧笋供茶碗，烹薇荐粥杯。欲留君共住，分石坐堆堆。
闰秋::王彦行::千万愁心叠，何堪更闰秋。犹难残暮退，空想晚凉休。烽举惊乡国，河明怨女牛。砌蛩吾愧汝，凄断不能讴。
茶 其二十一::连横::尘寰扰□□□□，浊世何能判醉醒。我与三侬同□□，酒星摘去换茶星。
西昌闲步（二首）::桑悦::双足能行胜小车，西昌城里尽吾家。邻僧相约尝新茗，园叟频邀看好花。文变何须论虎豹，书狂常恐化龙蛇。晚来占断长天景，闲倚西风送落霞。
咏史四首 其三::董其昌::金华殿里是崆峒，分直谈经礼数崇。为问君门千万里，儒臣何路向重瞳。
见志诗二首 其一::仲长统::飞鸟遗迹，蝉蜕亡壳。腾蛇弃鳞，神龙丧角。至人能变，达士拔俗。乘云无辔，骋风无足。垂露成帏，张霄成幄。沆瀣当餐，九阳代烛。恒星艳珠，朝霞润玉。六合之内，恣心所欲。人事可遗，何为局促。
朗陵行::冯廷櫆::荆河惟豫州，厥赋实第二。汝南天之中，亦属中上地。漆丝既繁兴，纤絮以时致。洎乎井牧荒，农民乃多事。或为旱潦侵，或因兵燹弃。阡陌纷错陈，沟洫久废置。朝廷重稼穑，特设牧民吏。厚以赐复恩，重以荒田议。匪惟念民依，亦将收地利。岂知群有司，相视等儿戏。荆榛翳丘陇，瓦砾罗市肆。我欲呼流民，裹粮千里至。相彼高下田，畀以耕耘器。播谷居其始，种菽及其次。三时课晴雨，岂曰非善智。惜非劝农官，怀此终何试。
游仙词十首，并引 其十::郑元祐::欲采灵芝敢后期，游鱼千里费寻师。不因悟得长生著，一局才终未了棋。
示二子::陈俊卿::兴来文字三杯酒，老去生涯万卷书。遗汝子孙清白在，不须厦屋太渠渠。
襄阳雪中杂咏六首 其三::薛瑄::空阶密雪下无声，叶落层层盖已平。尽日戟门清似水，端居谁与论诗情。
次韵赵表之道中见梅之作二首::李弥逊::近水疏篱竹半侵，枝南枝北弄晴阴。不因老眼分明见，辜负凌寒一寸心。
春日沈令纯父邀集来鹤轩二首 其二::欧大任::为政风流者，千山绕射堂。兵收投袂后，书掩斲轮旁。剑匣多龙气，诗名已雁行。惭予披褐客，半似次公狂。
拈题::乾隆::信手拈题信口哦，树头叶少树根多。秋山四壁明无障，野水平湖冻不波，雉避风藏深草谷，鹿知寒下向阳坡。授衣时节豳诗咏，蒿目民艰竟若何。
病中书怀::谢矩::一春苔径绝行踪，耳目腰肢百病攻。写字读书閒白日，落花啼鸟任东风。老怀不向酕醄里，逸兴都归梦寐中。造物戏人何若此，倚栏搔首思冲冲。
感兴六首 其四::顾清::投鼠且忌器，爱牛搏其䖟。事固有大体，一怒安可凭。所以古圣哲，远览穷千龄。岂无一决勇，而独务含宏。斯人不可作，彼夫竟凭陵。
清樾晚雨效韩偓::周紫芝::池上风荷香扑衣，红妆镜里雨如丝。试呼小艇寻烟去，便是苕溪五月时。
天台高寿年兄蔡方伯霞山先生七十华诞::湛若水::天台之高高万丈，不尽千峰万峰入。天上天上蔽三光，下与五岳而争长。中有哲人神所降，岳伯高节与之抗。伯喈君谟不足让，脱蹝归来五十强。踏遍五岳来高尚，古稀之寿寿无量。寿筵天开与天广，天花为舞鸟为歌。天姥谈谐傍抵掌，尊俎江山供俯仰。金盘露醉逡巡酿，宁馨偷桃未得归，斑衣挂住天曹仗。
不寐::方回::眇忽微茫一入思，穿天匝地遍垓维。残秋夜静山深处，孤客灯昏酒醒时。自宝此身方有寿，不穷我辈更无诗。少陵同谷七歌在，每一歌之泪欲垂。
梨花::李新::太真欲泣君王羞，一枝带雨春梢头。年来乐府不栽种，淡月青烟无处求。
送方务德提干赴官浙西一首::刘一止::二十年前湖海旧，而今人物粲琅玕。文章自袭家风美，骨相仍无父客寒。会有忠诚能贯日，不应漫浪懒为官。他年鹓鹭行中见，傥似鸬鹚谷里看。
古郡::徐玑::古郡依蛮楚，身来作冷宫。老怜兄弟远，贫喜妇儿女。分菊乘春雨，移梅待岁寒。又傅家信至，入夜着灯看。
送王益谦之京二首 其二::乌斯道::东归三载别湘潭，岂料都门重解骖。风近香车清阁道，云移宫树拂朝簪。高台气转鸣丹凤，叠巘春浓滴翠岚。老去客怀倾未尽，更期朱绂在江南。
和裴结端公早朝（一作和郭端公早朝）::姚合::鱼钥千门启，鸡人唱晓传。冕旒临玉殿，丞相入炉烟。列位同居左，分行忝在前。仰闻天语近，俯拜珮声连。彩仗祥光动，彤庭霁色鲜。威仪谁可纪，柱史有新篇。
秋兴用宋推府韵 其五::郑真::同乡旧日访山居，插架纵横万卷书。郡府贤良催剡荐，皇家爵禄庆宣除。斯文每逐仪容接，公道何嫌职守拘。樗散由来天所放，厅阶日觉往来疏。
金丹诗四十八首 其二十一::张继先::瞥然光景几时休，出入轮回去复收。只为贪痴缘底事，不思清静学真修。虎龙便是升天驾，铅汞元为出世舟。多少神仙哀俗辈，故留丹诀救凡流。
题石渚逋仙隐几看梅卷::朱浙::天地闭穷冬，湖山三尺雪。十日不开门，寒花近可折。插置玉壶中，壶冰味增冽。隐几已忘言，对此自怡悦。拈起便成诗，诗神转清绝。
送张方洲::史鉴::草浅花娇溪水新，东风酿作野亭春。相思明日重来此，只见花枝不见人。
拟古十三首 其十三 明月何皎皎::洪适::明月何皎皎，舒光莹窗绮。宛转羞空床，披轩步庭际。故爱同一心，新愁今两耳。咫尺相会难，迢迢若千里。况复千里隔，忧端无穷已。
过高士坞吊太白山人即用其卜居南屏韵 其二::王德溥::诡迹早离尘壒外，宁须白眼向人斜。王孙或讶轻捐国，霅水何妨重有家。杖屦半生周海岳，冠裳满目送京华。知兵晓吏奚烦试，广识宏才正未涯。
谢久轩蔡先生惠墨九首::姚勉::使从武夷来，惠我墨长咫。黝然禹玄圭，上有久轩字。他珍不余畀，遗此良有以。天未丧斯文，誓将立人纪。
秋日同芝麓诸公集黑窑厂分赋::石申::车马纷城阙，寻秋此地偏。路深钟响出，台古烧痕圆。老树侵沙苑，饥鹰猎岁田。与君期尽醉，休问战争年。
赠霓裳十二首 其七::胡应麟::紫燕双飞掠画楼，黄莺百啭和箜篌。妖姬十五颜如玉，底事长干唤莫愁。
临江仙 其一 咏昭君::林梦周::一别汉家宫阙远，梦魂飞越秦关。丹青识得旧容颜。莫须爱惜，征戍几曾还。掖苑三千如玉貌，韶华虚度等闲。当时若不嫁呼韩。瑶台月下，带笑可相看。
用秋夜睡醒韵::于谦::尽日西风不捲帘，轻阴无奈两廉纤。莲含碧实心应苦，瓜熟红瓤味正甜。夜半关情蛩近户，昼长乞食鸟窥檐。两藩弭节欣无恙，进退行藏岂用占。
秋日感怀 其七::沈守正::梧桐霜后扑人飞，十月谁家不捣衣。独坐空堂□失笑，无端小草不能归。
题李芥阴先生摹写富春山居啚并序::陈兴武::处士慕子久，旷古识罕有。知非攻丹青，孰可出左右。中将心源通，外得造化友。川原亲经行，麓薮恣所取。无施非精严，一笔未肯苟。声华恒流传，绝诣集众口。名家穷全元，享誉独冠首。因知天才资，所畜寔博厚。青锋初无芒，讵肯骤试手。他时挥霜硎，所触尽腐朽。长教过来人，仰止若泰斗。终身思奔投，报效拟走狗。时如开心扉，出入见启牖。描摹无穷期，髣髴获授受。惊呼还矜誇，㤞憏复抖擞。惟时咨良工，孰审果谛否。低头淹寻思，自觉尚不偶。迁流廛氓间，溷迹等秽垢。旋归清高宗，宝笈属世守。填空为留题，再四遍析剖。何尝怜残山，弃置埒恶莠。方皋轻雌黄，伯乐杂牝牡。冥冥存神灵，荫蔽俾永寿。潜藏收辉光，济美且待后。何期遭丧亡，变乱起腋肘。民人无瞻依，四海尽裂缶。艨艟潜蓬瀛，夜半窃抱负。铨衡知伊谁，剩长号老叟。经之时营之，集事在己丑。闻夫藏舟山，昧者固狃狃。深宫凭观瞻，把玩止帝后。东临惟沧波，怅望绝大阜。裒多期平施，有举辄沮忸。安能调琼浆，曲糵藉酵母。扬觯分壶觞，挹注万斛酒。时当风潮开，复合结好耦。乾元观流形，卦象在用九。劳劳矜群生，亹亹恣善诱。春秋非专私，一日尽发蔀。流行如邮传，转写费玺绶。怡然闻先生，走笔正赳赳。移时描摹成，举以示某某。宏观包垓荒，逼视析培塿。罗胸飞层云，判袂折稚柳。遗民斯从游，画像见佩玖。魂兮其安归，泣尽血自欧。西台长流丹，片石色尚黝。他馀纷奇能，岂待一一纠。于焉嗟难为，矫矫脱故臼。因为长歌之，敢以竖巨拇。
公之还::曾丰::公之还，谓常还兮，独不谓公害。著儒冠，学其籋矣，于圣这关。仁其簉矣，于鼂之耑。孰驱我牡，兀淛之湍。孰驾我熊，兀桂之岏。交中互外，迭来更繁。壹心苦力，几暑且寒。于何景远，于此怀安。四三皇王，效何当完。九八元凯，志若为阑。斯梦斯环兮，隮我阊阖之间兮。公之还，谓常还兮，独不谓公害。峨奥冠，上意我东，南忧谁宽。伊素若赤，维翰维藩。校妥尔寝，甿恬尔餐。伊碧若朱，维幢维幡。外藻曾几，中渠殆单。肆是蛮狃，申之瘴奸。里之知之，宁是弗言。上之听之，宁是弗叹。
题太守钱侍郎所藏薛少保独鹤图和韵三首 其二::程俱::丹帢玄襟雪色衫，羽人冠坠不须簪。夜来白露闻清警，却使忧怀百不堪。
雨夜过邹氏溪东别业::王绂::溪口暂维舟，敲门暝见投。雨来山郭夜，木落野塘秋。寝阁香犹在，行庖火尚留。主翁情意厚，樽酒更绸缪。
为刘世亨侍御题夏仲昭墨竹::童轩::画中看竹忆江湘，秋叶萧萧水气凉。风细残绷和粉落，雨馀新绿过人长。高标似露螭头笔，直干偏含柱下霜。傲雪襟期浑雅淡，拂云头角正昂藏。琅玕潇洒同淇澳，红紫妖秾陋洛阳。摵摵清声常在耳，亭亭疏影半依墙。虚心自许能医俗，秀骨谁云似少香。别去几回劳梦想，兴来随处搅吟肠。使君高节传乌府，仙吏清风满太常。砚沼忽闻风雨作，袜材随见凤鸾翔。明窗日日宜相对，清兴时时自不忘。此外嚣尘浑绝迹，唯馀明月到中堂。
昌英知县叔作岁坐上，赋瓶里梅花，时坐上九::杨万里::雪冻霜封稍欲残，殷懃折向坐中看。绮疏深闭珠帘密，不遣花愁半点寒。
稚晖先生偕张议长溥泉招游马山赋寄冯山人四首并上南湖 其三::孙揆均::周围百十里，屈曲廿三湾。宾有如归乐，门皆不夜关。霜钟神骏寺，渔火洞庭山。记取杨梅熟，清游约再攀。
二十九日道中次韵酬寄罗鄂州::项安世::经世事日远，独往柰婆娑。两途一未遂，痛饮复高歌。往者长已矣，黄山郁嵯峨。在者聊复尔，后生谁错摩。向来志士心，中夜如惊波。秋鹰锦韛蔙，天马金盘陀。用士苦不早，岁月飒已过。剖符蛮触间，使逐屈宋哦。珊珊青霞佩，粲粲紫玉珂。不嗔舞地小，但道暮山多。我意欲怜君，将如君笑何。
哭方碧山前惠州同知::方回::四年登八十，寿过古来稀。辞郡非关瘴，思亲自合归。千诗存老笔，二纪掩閒扉。鸡絮临筵几，随潮夜梦飞。
湖居无事日课小诗 其五::周紫芝::花枝满树雨添肥，晴色十分春又归。一生万事无不尔，行年六十尽成非。
楼上::葛起耕::楼上何人奏玉箫，数声和月伴春宵。断肠唤起江南梦，愁绝寒梅酒半销。
凤城谒韩昌黎先生祠 其一::梁亭表::背郭韩亭近，临江古殿幽。南天皈正学，北斗跂前修。地僻仙踪邈，书传佛骨愁。我来邀翰墨，此道足千秋。
寒食风雨呈林正甫::虞俦::不住风和雨，思归日似年。他乡寒食泪，深院落花天。午枕飞蝴蝶，春山叫杜鹃。有谁怜赵壹，肮脏倚门边。
杂兴十首 其九::方一夔::不仙不释不居官，久狎渔樵作往还。细雨饱眠一黄犊，白云秀拔几青山。浮生往事真成梦，举世谁人最得閒。惆怅伏波粗意气，暮年犹向五溪蛮。
送司空陈公之金陵 其二::王弘诲::剑履从容出九重，双旌遥指大江东。蕃宣久著周邦誉，馈饷曾推汉殿功。六代山河登眺外，两都筹策指挥中。风流画省应无事，赋就吴涛属便鸿。
偈颂一百六十首 其十六::释宗杲::眼空宇宙浑无物，大坐当轩孰敢窥。选佛追官俱已了，同途把手不同归。
送严心传::陈著::贤哉昔鲁山，心地出芝兰。不负义方教，相传本色官。三年脚根正，万里路头宽。须信功名事，要教人耐看。
游圭峰二十首 其九 真人岩::李之世::神室何年閟，灵踪久已芜。古松巢野鹤，阴雪餐饥鼯。石鼎三芝秀，云房五色铺。凭高望海气，一点类蓬壶。
午门早朝简欧祯伯黎惟敬::罗岳::皇州莺啭柳条轻，五漏追趋待禁城。汉倬金茎天阙晓，日华仙仗衮衣明。肯持列戟辞方朔，入奏凌云谢长卿。幸缀玉墀鹓序后，蓬茅因得罄生平。
醉蓬莱 戊午人日为曹曹溪广文寿::陈维崧::喜新年七日，蕙雪微融，梅风才转。百福钗幡，做蓬莱家宴。碧柰花前，绛桃树底，簇舞衫歌扇。节候黏鸡，门风绣虎，六街传遍。回忆生平，当时讲舍，沪渎云遮，泖湖天远。一笑抽簪，趁閒身犹健。兰茁阶墀，鲤趋庭砌，纵封侯谁换。胜里春人，玉缸遥指，向先生劝。
后感事::张景祁::百万金缯遣议和，宁资兴国助天戈。叩关互市寰中遍，袖手观兵壁上多。几见珠槃坚誓约，徒劳玉斧划山河。插霄铜柱知谁建，异代犹思马伏波。临淮部曲恣逍遥，坐使狼烽偪蓟辽。喋血取污园庙土，发祥应念祖宗朝。中原割地臣真辱，暮气行军寇自招。犹幸西邻同责让，不令虏马踏云骄。全局难争一著棋，竟将险塞弃华离。田横誓众存孤岛，仓葛呼天树义旗。久隶皇图思禹奠，复沦戎索泣周遗。空拚万井涂膏血，卉服终看变鸟夷。先朝藩服首三韩，胁主齐盟自筑坛。薄海尚多修职贡，大邦原不倚屏翰。龙光旧接归怀易，虎旅新屯控制难。祇恐天骄夷郡县，乐浪元菟阵云寒。
观湖::丘葵::潮来鱼网高，潮去鱼网收。士生那无学，学则德业优。
读曲歌八十九首 其六十三::佚名::百忆却欲噫，两眼常不燥。蕃师五鼓行，离侬何太早。
消寒五集曹远老命题拈得清字儗循旧例赋诗分赠二十三首 其十八 赠子仰先生::祝廷华::淞沪留踪久，归来快北征。罗珍仓富有，积健器深闳。邀祝朋三寿，同浇酒一罂。鹧鸪声复作，入耳韵常清。
点绛唇（五月二日，和昌甫所寄，并简叔通）::韩淲::竹隐高深，夏凉日有清风度。苎衣绳屦。鹤发空相顾。翠扑流烟，又向溪翁去。青山路。要当同住。长古无尘处。
春日奉献圣寿无疆词十首 其四::杨巨源::玉漏飘青璅，金铺丽紫宸。云山九门曙，天地一家春。瑞霭方呈赏，暄风本配仁。岩廊开凤翼，水殿压鳌身。文雅逢明代，欢娱及贱臣。年年未央阙，恩共物华新。
湖上杂诗 其一::潘乐乐::入世天教作楚狂，放舟载酒本寻常。遥怜十万华灯下，百岁生如百战场。
沁园春 次希孟韵，时召至通州，以病归。时::许有壬::坎止流行，行止非人，何劳用心。羡枝巢居士，泥涂轩冕，时斋老子，城市山林。富贵何常，荣枯递转，惟有高名不陆沉。他休问，只清风一榻，多少黄金。神仙方外难寻。更可笑牛山泪满襟。且清尊素瑟，半庭花影，芒鞋竹枝，十里松阴。归去成辞，闲居留赋，梁父安能抱膝吟。迷途者，听云闲高唱，谁嗣鸿音。
谢尉西归::梅尧臣::曾为洛阳客，喜见洛阳人。每忆旧游处，相逢借问频。当时伊水上，醉弄岩花春。而今绝兹乐，欲语已酸辛。明朝君当去，又复与谁亲。唯应有素月，相照寒溪滨。
万安县访刘咸粟绣衣::张弼::君家世济美，我家世同科。岂真江邑小，并驾自无多。
岁除杂感十首 其九::陈恭尹::举世多知我，何如我自知。近歌年冉冉，昔咏黍离离。儒术夫何敢，禅灯亦偶窥。若云高与洁，千载欲谁欺。
望南山别峰见树间烟出知有隐者::方回::南山有别峰，石树相因依。兹晨偶流目，遥见青烟微。未知此林下，谁家掩荆扉。我亦欲一往，结茅纫槲衣。秋饭所种粟，春羹自生薇。今年四阅月，孤城闭贼围。当其薪粲绝，无翅何由飞。客谓郊关外，似觉事转非。岁俭剽夺急，村荒游徼稀。豺狼方磨牙，择人以自肥。市隐世态恶，岩栖心事违。四海岂不广，惆怅将焉归。
四老诗::赵元安::少入名场倜傥哉，笙箫催上凤凰才。自从文武衣冠改，阅尽悲欢离合哀。两鬓星霜惊鼓角，卅年歌舞艳楼台。落花芳草梨园暮，犹唱开元旧曲来。
上元::项安世::月华未上鼓声喧，又向山阴过上元。五岁镜湖才一熟，今年灯市始应烦。留连昼景通三夜，呼吸阳和达九门。游客不知千古意，看人看火漫奔奔。
秋::赵令畤::白藕作花风已秋，不堪残睡更回头。晚云带雨归飞急，去作西窗一夜愁。
柳桥::陆游::村路初晴雪作泥，经旬不到小桥西。出门顿觉春来早，柳染轻黄已蘸溪。
入山后览定水仰山二上人并吴讲师次予发成都绝句韵因复次韵述事言怀 其十::方孝孺::榻借禅那岂夙缘，坐来浑似旧家毡。祗应心事惭苏晋，不解长斋绣佛前。
宋颂九首 其四 皇祖::石介::予亦即祚，涵濡养抚。罔有失所，予德其裕。
寓馆::郭祥正::一径松阴合，重门院落深。客来听鹊喜，春过惜莺吟。风月时经槛，尘埃不到襟。黄庭看在手，白雪任盈簪。
和陶诗 示周续之祖企谢景夷三郎::李贤（原德）::知己不易遇，既遇情欢欣。同游复同调，超然物外人。周子既深造，祖谢亦相因。顾我蹇劣姿，敢期数子臻。所惜道丧久，赖有锱铢闻。仲尼有明训，佩服宁惮勤。愿与二三子，永结平生邻。庶几匡庐裔，彷佛洙泗滨。
魏彦成寄示桐川琅琊送行诗集奉次柳字韵一首系于卷末::王庭圭::少年班玉墀，美若灵和柳。一麾出银台，风流亦不朽。琅琊古名郡，屡移贤太守。天子忧远民，谓公极其厚。林甫既当国，不便珉与玖。何如访醉翁，翁意不在酒。
句::李维::使梅和雪赏，僮橘过霜收。
鹿洞::邵宝::山人与鹿游，乃以鹿名洞。洞草春复春，人与物情共。呦呦诗有之，作者非好弄。偶名亦佳哉，千古兴弦诵。
上巳会许公亭二首 其二::韩琦::元巳乘闲到许亭，胜游差远几开扃。寻春自失花颜素，爱客偏回柳眼青。曲水事遥存燕喜，甘棠人去想仪形。禊筵莫愬杯行数，归辔迎风酒易醒。
已亥杂诗 245::龚自珍::豆蔻芳温启瓠犀，伤心前度语重提。牡丹绝色三春暖，岂是梅花处士妻。
题叶母卷叶生少失母而育于庶母::王世贞::零夜玄霜绣枫树，上有卑乌泣秋雨。东巢伏鷇西巢乳，喙血漓漇不辞苦。儿长成，尾毕逋，雄飞撇捩天风徂。呕呕哑哑归慰乌，谁言汝乌非汝雏。
赠诉笑隐长老::萨都剌::佛宫天上有，人世见应稀。客遇钟鸣饭，僧披御赐衣。青春忘蝶梦，白日说龙飞。遥忆宸游处，金莲照夜归。
陪庚白师台春郊闲步四绝 其三::叶云峰::远望凝秀枕寒流，塔废文星几度秋。四顾苍茫无限感，斜阳一抹乱鸦啾。
鹧鸪天 其二 月下灯花::董元恺::金波滟滟玉缸融。碧蕊离离白路浓。笑剔芳心凝兔影，暗添喜色映蟾宫。银汉北，画堂东。花开偏照百花丛。嫦娥此夜休垂泪，落尽垂珠一穗中。
杞菊::谢薖::雨洗幽丛清客襟，厨人采掇独何心。根苗扶老或名杖，蓓蕾舒黄无数金。
苕溪陆文宝挟笔过云间持卷求余言而一时缙绅::贝琼::石鼓镌功元自缺，秦碑颂德久应讹。一时篆籀今谁解，白发江南玉雪坡。
杂诗六首 其三::孙蕡::大堤有游女，盛服佩鸣珰。冶容丽皎日，锦绮华若英。含情采秋绿，薄暮不盈筐。问女何所思，叠叠哀怨长。夫君久离索，杳邈江与湘。寒凉人短褐，波浪泛舟航。芙蓉谢初夕，岩桂亦已芳。渺渺燕北归，飞飞雁南翔。风飘流尘起，木落天雨霜。俯视惭游鱼，仰观愧七襄。此情君讵察，怀玉空自伤。
歌::傅毅::陟景山兮采芳苓。哀不惨伤乐不流声。弹羽跃水叩角奋荣。沈微玄穆感物寤灵。
次韵杨宰::陈造::淮俗日就薄，识者颇借忧。天变不徒然，旱暵将谁尤。日来闻见同，比屋声悲愀。令君不鄙夷，疋马走道周。似闻疄陇间，蛰蛰霰雨稠。课功扑燎馀，准粟秉庾收。一毙乃百孳，皂坚肥螟蟊。服劳岂容已，善后良未谋。即君论才谞，为邦似求由。佩兰扈玄蓠，所向多暗投。世贤刘系宗，芥视东家丘。方将解倒垂，未遑赋归休。横前觞深渊，君其万斛舟。愿天开老眼，一雨洗叹愁。旄倪饫菽粟，羁罢安田畴。探丸等和扁，沈痾洒然瘳。我亦民之一，担石略不留。遭罹本自致，未敢忘反求。诗来念贤劳，效颦聊杀羞。孰视援溺手，不计输几筹。
颂古五十三首::释文礼::不汝还者复是谁，残红流在钓鱼矶。日斜风定无人扫，燕子衔将水际飞。
行香子 秋意::溥杰::膏浅兰釭。月影移墙。梦残更漏夜初长。倚窗搴幔，曙色苍茫。萧飒秋风，一番雨，一番凉。披衣漫步，别样曦光。寐清如水露凝霜。香残卉老，绿褪苔荒。曲径盘桓，枫似染，菊攒黄。
幽居杂兴三首::白玉蟾::岸花洗面初收雨，江草摇头已怯风。独立无聊聊送目，西边落日叫孤鸿。
池鱼二首 其一::余菊庵::日伴池鱼游，池鱼成我友。我知鱼甚乐，鱼知我乐否。
平时兄弟间十三章四句送定叟弟之官桂林::张栻::平时兄弟间，未省别离味。别时已不堪，别后何由慰。
秋日游沂山观百丈崖瀑布::马长春::平明问客路，涧道有余清。结侣仗轻策，相将沿壑行。行行近水村，处处叱牛声。山田高于屋，牛在屋上耕。冈峦相枕带，峡口片云横。渡峡风泠泠，恍然如再生。何物横空下，两岸不能争。惊波荡峭壁，澎湃势难平。坐久何袅袅，石濑水回萦。水在山之岚，霏微移我情。有僧烟际出，渡水来相迎。莫漫言归去，少焉山月明。
九骚引 其九 抚玉镜::葛高行文::抚玉镜之纤尘兮，光皎皎而虚明。睹此物之神圣兮，不淑见而心惊。始自轩辕之时兮，含碧水之青莹。悲朱颜其易改兮，惟寸心之不更。掷荣华于俗外兮，修礼容以为盟。鸡初鸣而披衣兮，视启明于东方。塞蹠途之旁径兮，法先圣而师乎邑姜。览回文之纵横而咏胡笳之悲歌兮，则陈哀思而何所补于三纲？于斯之时亦浮华而相尚兮，饰翡翠而道德戕。想窈窕之淑范兮，敦坤德而惟洽阳。仁风衍于百代兮，德业修于椒房。扫兰个之清洁兮，焚兽炉而炷宝香。云飞飞以绕户兮，风飂飂而袭书窗。时隆冬以冰溜兮，菊英英而吐黄。柏森森而不凋兮，松苍苍其冒霜。且草木亦有此劲操兮，吾人何可无此蕙纕！昔宋景之仁德兮，荧惑退而徙三舍。缅涂山之长子兮，内专一而兴大夏。无非仪而安处兮，修妇职以遵圣化。崇仁义以为郭兮，超世俗而为差。
【越调】天净沙::商衟::寒梅清秀谁知？霜禽翠羽同期，潇洒寒塘月淡。暗香幽意，一枝雪里偏宜。剡溪媚压群芳，玉容偏称宫妆，暗惹诗人断肠。月明江上，一枝弄影飘香。野桥当日谁栽？前村昨夜先开，雪散珍珠乱筛。多情娇态，一枝风送香来。雪飞柳絮梨花，梅开玉蕊琼葩，云淡帘筛月华。玲珑堪画，一枝瘦影窗纱。
流杯石::王世贞::云根障底暗泉流，莲花瓣中莲叶舟。直疑分出君山酒，夺得头杯不肯休。
杨柳庄上晓起 其一::区益::早旭照寒塘，晨风洒薜裳。岩林喧鸟雀，村巷出牛羊。栉发悲明镜，翻经阅古方。菊花采已尽，何物继糇粮。
读遗山诗四首 其三::刘秉忠::青云高兴入冥搜，一字非工未肯休。直到雪消冰泮后，百川春水自东流。
寄源休::元结::天下未偃兵，儒生预戎事。功劳安可问，且有忝官累。昔常以荒浪，不敢学为吏。况当在兵家，言之岂容易。忽然向三岭，境外为偏帅。时多尚矫诈，进退多欺贰。纵有一直方，则上似奸智。谁为明信者，能辨此劳畏。
状元瑞莲一茎三花::侯用宾::太华峰顶有奇葩，移向开江艳若霞。上瑞已闻传并蒂，休徵何况是三花。杨车杂遝俱倾国，赵女轻盈亦让华。借问当年何所应，锦衣乡里状元家。
示日本景用禅人::释绍昙::日本国与大唐国，一片皇风无间隔。如将枣置针锋，破草鞋跟天地窄。上人满腹{上祝下土}疑团，夷夏区分扣牧间。老懒不能分说得，隔林春鸟语绵蛮。当机为汝分明举，不涉离微急荐取。佛祖玄关错踏翻，金乌飞上珊瑚树。
七十作::齐己::七十去百岁，都来三十春。纵饶生得到，终免死无因。密理方通理，栖真始见真。沃洲匡阜客，几劫不迷人。
己未九日对菊大醉戏作四首 其三::袁凯::只今何处无黄菊，醉着茅茨有几人？贤妇稍能知此意，杀鸡为黍莫辞贫。
南源庙::赵友直::乾坤何处不披图，觅胜谁从此地过。三相神功垂舜治，千秋庙貌壮勾湖。衢通瑞象无尘境，山隔眠牛有坦途。伏腊岁时同到此，祠前瞻拜一諠呼。
庸庵尚书七十生日::郑孝胥::黑头几人膺重寄，投老海滨能避世。不教子弟逐时流，易待谁堪匹高义？花近楼中十五年，年年诗捲积忧天。须眉如画心情在，暂许歌声到酒边。
南征 其六::郑善夫::赣州城头鼓角哀，清漳道上羽书来。何处总戎深属望，阳明夫子出群材。
闻谤答林于玄::卢龙云::芳草年年绿，桃今几度花。好移青雀舫，去傍白鸥沙。新水烟初净，名山雾不遮。世情君莫问，趺坐对南华。
题令狐家木兰花::白居易::腻如玉指涂朱粉，光似金刀剪紫霞。从此时时春梦里，应添一树女郎花。
咏画屏风诗二十五首 其六::庾信::三春冠盖聚，八节管弦游。石险松横植，岩悬涧竖流。小桥飞断岸，高花出迥楼。定须催十酒，将来宴五侯。
口占寿采侯家兄 其二::何吾驺::曾是玉皇香案吏，中兴猎猎动旌旗。作舟作楫长风送，笑煞姜滨入梦迟。
山居有感::薛嵎::无忮复无求，山林终自由。雪飞犹欠积，云住欲相留。朋友疏因数，功名喜亦忧。休休亭记在，此是死前休。
病中口占三首 其一::费墨娟::房栊寂寂闭西风，搜尽青囊百虑空。卷幔怕看秋露白，展眸愁对夜灯红。一窗疏雨凄凉里，满室药香暗淡中。抚景更添人缱绻，还依旧韵倚楼东。
讯李伯襄病二首 其一::欧必元::西风萧瑟茂陵居，十载怜君著子虚。见说临邛新得士，文园那复病相如。
侠客行四首 其二::王慎中::目慑荆卿非勇胆，锥伤晋鄙可羞颜。棱棱怒气堂坛上，颈血看溅十步间。
答迹园先生::程千帆::盖棺嫌早买山迟，斯语深悲我所知。晼晚夕阳占大运，萧条朝市閧群儿。乌头马角宁终古，碧海红桑又一时。坐对微凉惜长夏，新蝉已在最高枝。
次韵唐人刘阮五首 其一 刘阮游天台::赵完璧::翠微深入兴方新，却笑浮生误紫尘。绝壁恍开他日梦，片云拟老此生身。真机有悟元非晚，清景无涯别是春。采遍紫芝从浩漫，绮园犹笑汉羁人。
再入华山::李寄::客病经年矣，葳甤拄杖行。名山真是药，到此便身轻。
偈颂四十二首::释祖先::客从南方来，报我天童老。撞破太虚空，全身入荒草。而今子细思量，令人哭不成哭笑不成笑，寥寥目断千峰晓。
舟次张秋冒雨上读徐武功治水碑::王鏊::长堤十里隐如虹，来往行人说武功。洚水突来无兖济，铁牛屼立尚西东。淇园竹下人初骇，郑国渠成运自通。读罢穹碑人不见，北来冻雨洗寒空。
临江仙 其二::卢前::剑弩到时还一发，枭除鼠子元凶。即今花发大场红。重来终有日，子弟尽豪雄。三战长沙应未忘，卷涛挟浪而东。争从龙虎一江风。岂徒规半壁，定使九州同。
舟泛长河杂咏 其三::弘历::建闸通舟利溉渠，设如一泻乃无馀。因思绩学将治政，酝藉为高要在徐。
送朱进士令浮梁::尹台::翩翩裘马出京畿，送客深冬独掩扉。云里驿从三尺入，雪中人向五湖归。花开北苑鸿应至，草绿南州燕不稀。此别何时成后觌，好题尺素慰相违。
送人之剑阁倅::虞集::往年登剑阁，快马著春衫。设险怀前赋，摩崖觅旧劖。乡人游雪界，郡倅试冰衔。归道观新政，春江不挂帆。
玉楼春::蔡伸::星河风露经年别。月照离亭花似雪。宝钗鸾镜会重逢，花里同眠今夜月。月华依旧当时节。细把离肠和泪说。人生只合镇长圆，休似月圆圆又缺。
春草::薛锦堂::斗室无嫌陋，当帘草色匀。渐侵三径路，未到十分春。书带围犹细，裙腰染得新。托根幽远地，何处惹红尘。
题方壶闲云潭影::郑真::点点遥山落影边，水光云影两悠然。俗尘不到林深处，一片灵台万古天。
寄高邑赵考功梦白先生::王一鸣::恒相无多路，邮筒苦不传。韩陵高树杪，碣石乱云边。世事添酣睡，高才早弃捐。朔风吹水立，俯仰一潸然。
明叔同舟见别于永和::赵蕃::炮云忽作空中起，坐觉相顾移表里。儿曹厌静欣聚落，数问篙师行几里。人生到处如燕鸿，南北故怜无定耳。有时相与说旧游，此味犹如蠹书纸。秋风日夜催落水，我鬓半霜那足倚。况堪忽忽新悼亡，忍并高山对流水。陈侯于我四海人，气合能同旧州里。向来风雨懒出门，今乃江程劳玉趾。
和丁雪亭菊花二首 其二::安全::独战西风未肯和，不随衰草萎山坡。笼烟望去情无限，冒雨开来趣若何。傲骨难消知己少，芳心尽展益人多。试看晚节香偏远，老圃还应百遍过。
和陶饮酒二十首::苏轼::盖公偶谈道，齐相独识真。颓然不事事，客至先饮醇。当时刘项罢，四海疮痍新。三杯洗战国，一斗消强秦。寂寞千载後，阳公嗣前尘。醉卧客怀中，言笑徒多勤。我时阅旧史，独与三人亲。未暇餐脱粟，苦心学平津。草书亦何用，醉墨淋衣巾。一挥三十幅，持去听坐人。
奉送宫谕赵先生之南大司成::区大相::词臣三命领成均，帝念留京典乐新。不谓江山收丽藻，直将文物借陶钧。宫衣暂辍金华席，江月晴分璧沼春。谁向东都引奇士，青云高阁想平津。
又敬和寓舍::洪咨夔::借得庐仝屋数间，不为太窄不为宽。胸中鹏背三千里，膜外羊肠百八盘。薜荔水中摽本远，菖蒲石上见花难。粗茶粝饭随缘过，等作须弥芥子看。
过少林辄书四韵兼诒长老庆禾士::王得臣::天入千岩碧，林收曼古春。静中深有境，险外绝无邻。宦牒婴污色，禅关脱世尘。安心无觅处，断臂为何人。
书怀::李云龙::三江鼓棹前，五岳杖藜边。何苦投尘网，频年负胜缘。忘机惟鹿豕，适意是林泉。不见浮丘伯，乘鸾向紫烟。
余游钟山宿石佛峰下因上人自归宗来赠之六首 其三::释德洪::君住青鸾溪上，我留石佛峰前。捉手粲然一笑，秋容□更撑天。
寄友人杨倬卿::洪繻::番卒驱过铁马蹄，楼台海市烂如泥。羡君避乱移家去，遥在沧波落日西。
书怀寄黄任道满子权::王令::西风吹云空，晴日露高晒。驽马无速骋，归客思远届。长林剥霜红，远水漾寒派。露虫悲自咽，风菊老犹介。昔予来方春，焰焰树生态。今归亦未几，马踏落叶坏。时物固有然，盛衰信难概。吁嗟为生劳，黾勉计无奈。伊余有遐致，久此困俗械。尝思摆绝去，自放出世外。高怀乐天宽，远目斥人碍。有田足晨昏，有圃具葅菜。父母不待养，妻子固易赖。世孰得丘山，亦孰失蒂芥。人自能轻重，吾将守所爱。六经老诚明，万古熟成败。得时为醢盐，滋味和鼎鼐。失犹有万世，令名自沽卖。自视久已明，决不事谋蔡。寄诗侑子觞，期子和而再。
过高资丞相墓::苏泂::先祖当元祐，诚心相哲宗。闹蓝初不入，遗表尚深忠。簪笏儿孙少，松楸盗贼空。经从每瞻拜，何日免飘蓬。
又用一杯亭春望前韵四首 其二::霍与瑕::再上一杯亭，追陪幸遭际。两两俯清澜，指点王侯第。上是鹅湖湖，下是桂洲桂。赫赫当年威，落落今安逝。富贵本无常，崇阶矧为厉。所以南山翁，白云早归憩。
太上皇后閤春帖子 其一::许及之::寿拟南山祝，春从北斗回。物华欣向泰，厚德发生来。
杂诗二十七首::曹勋::绿暗红稀迷处所，梅黄雨细半阴晴。小轩坐久无余事，喜听黄鹂一两声。
采桑子 其二::陈曾寿::流人泛宅西溪好，愁祓清尊。商略黄昏，一角残山半雨痕。手中容易馨香故，衔泪歌唇。辛党萍根，归北归南漫共论。
寿王仲锡臬宪 其五::释今无::此心此理总同然，洞彻方开火里莲。莫向瑶台寻月色，瑶台原不住神仙。
寄黄博士汝弘::欧大任::故人谢簪黻，中岁卧山林。归去从巢父，忘机到汉阴。赋成班氏学，隐惬尚平心。历历淹中术，飘飘邺下吟。竹藩朱槿合，石牖绿萝侵。花下尝无酒，丘中独有琴。曹溪僧共饭，湘浦客能寻。家庆三荆乐，交情二仲深。欲帆浈水去，言就玉华岑。
赠友人罢举赴辟命::杜荀鹤::连天一水浸吴东，十幅帆飞二月风。好景采抛诗句里，别愁驱入酒杯中。渔依岸柳眠圆影，鸟傍岩花戏暖红。不是桂枝终不得，自缘年少好从戎。
汴京纪事二十首 其十八::刘子翚::仓黄禁陌放飞戈，南去我稀北去多。自古胡沙埋皓齿，不堪重唱蓬蓬歌。
和陶饮酒二十首::苏轼::篮舆兀醉守，路转古城隅。酒力如过雨，清风消半途。前山正可数，後骑且勿驱。我缘在东南，往寄白发余。遥知万松岭，下有三亩居。
玉烛新·花穿帘隙透::吴文英::花穿帘隙透。向梦里销春，酒中延昼。嫩篁细掐，想思字、堕粉轻黏綀袖。章台别后，展绣络、红蔫香旧。□□□，应数归舟，愁凝画阑眉柳。移灯夜语西窗，逗晓帐迷香，问何时又。素纨乍试，还忆是、绣懒思酸时候。兰清蕙秀。总未比、蛾眉螓首。谁诉与，惟有金笼，春簧细奏。
送杨尚絅杨名甫毛贞甫陆全卿四进士归省 其四 全卿::王鏊::文章一见一回妍，玉树分明在眼前。记得陆机年二十，亲看贾谊策三千。杏花燕月人俱远，枫叶吴霜思独悬。南去河流乾欲断，关津先放彩衣船。
臙脂井::范成大::腰支旅拒更神游，桃叶山前水自流。三十六书都莫恨，烦将歌舞过扬州。
花下酌诸昆弟::郑学醇::春晴日日见花开，岁月无情短鬓催。花间几奉连枝会，乐事非关在酒杯。
何家庄八景 其七 戍卒故营::何乔新::原田何畇畇，禾黍亦彧彧。村氓耕垦馀，往往得遗镞。云昔备闽粤，貔貅曾此宿。缅怀屯戍时，笳鼓振山谷。四海今一家，荒垒成平陆。万灶无遗踪，长林晓烟绿。
为萧少尉步青作::黄遵宪::守土穹官先败北，防河诸将亦笼东。哦松射鸭闲官耳，一死犹能作鬼雄。
谒巫山庙两庑碑版甚众皆言神佐禹开峡之功而::陆游::真人翳凤驾蛟龙，一念何曾与世同。不为行云求弭谤，那因治水欲论功。翱翔想见虚无里，毁誉谁知溷浊中。读尽旧碑成绝倒，书生惟惯谄王公。
玉蕊::唐彦谦::玉蕊两高树，相辉松桂旁。向来尘不杂，此夜月仍光。秀掩丛兰色，艳吞秾李芳。世人嫌具美，何必更清香。
雁宾::谢宗可::地北天南万里身，惊寒昨夜过边城。暂随沙漠秋来梦，留得湘江社后春。水宿云飞同是客，风嘹月唳自相亲。荒汀断渚年年路，应认芦花作主人。
鹧鸪天 其四 乾陵无字碑::蔡淑萍::陵墓是山山是陵，高碑无字待谁评？风侵雨蚀尚崚嶒。自史存时真伪并，于心悟处是非明。秦川渺渺碧云轻。
再咏::王翰::昔人久已为尘土，犹记仪形入画图。共挽小车兄弟乐，笑挥谈柄主宾娱。礼行樽俎贤人聚，光动云霄太史书。谁写富春严处士，满江明月钓台孤。
寄梁生::何吾驺::幽居性不喜宾客，杜门焚香调水墨。閒来欹枕时作梦，梦同宋玉游九泽。归来萧疏见子猷，柴荆更向渊明入。醒来一段冷香风，玉兰衣兮琅玕骨。吾于梁生何所遗，聊此数行寄恍惚。
成都遨乐诗二十一首 其十三 二十一日游海云山::田况::春山缥翠一溪清，满路游人语笑声。自愧非才无异绩，止随风俗顺民情。
奉和张岳州王潭州别诗二首 其二::韦嗣立::昔时陪二贤，缨冕会神仙。一去驰江海，相逢共播迁。无因千里驾，忽睹四愁篇。览讽欢何已，欢终徒怆然。
郑佥判取苏黄门图史园囿文章鼓吹之语为韵见::方岳::澡身乎书圃，晞发於礼园。静中观我生，父乾而母坤。宁不自爱重，日夕声利昏。前修亦人耳，而我何沄沄。飘流众浊间，我者能几存。人言千丈清，不如一寸浑。吾方洗吾耳，尔舌宁可扪。人情习华竞，何啻於乞墦。此固吾不能，归袖风翻翻。寘矣勿复道，荷锄过前村。
上巳饮许公亭通判钱郎中以诗献因依韵和呈::强至::丞相开筵御水头，席间别乘擅诗流。特夸元巳从公饮，不比常年结客游。淡色云阴笼日薄，暖香花气傍人浮。篇章唱绝虽容和，酒盏恩深岂敢酬。
所思亭海棠初开折赠两使者将以小诗 其二::张栻::东风著物本无私，红入花梢特地奇。想得霜台春思满，一枝聊遣博新诗。
纪梦八诗 其二::刘允::青鬟前引度回廊，帘捲云间旧院堂。松桂满庭龟鹤在，俨然丰观道家装。
邵文庄公惠山讲堂废址::谈修::谁识谈经处，文庄旧讲堂。老僧藏有牍，新燕绕无梁。绛帐空寒雨，苍苔冷夕阳。客来寻古迹，惆怅小沧桑。
挽曾主簿伯曼::邓雅::曾承恩命佐殊邦，多病归田检药囊。玉树忍看埋土壤，朱弦无复奏宫商。千金子壮心何恨，万卷书存业未荒。惆怅旧游今已矣，山房题咏墨犹香。
蝶恋花·端午::谷海鹰::菰叶层层抟雪玉。四角相成，盈握玲珑绿。荐得琼盘犹未足。艾兰香里呼醽醁。解意钗光红炫目。劝尽馀欢，莫自伤荣辱。千载沉哀谁与复。灵均醒醉皆幽独。
云月::胡宏::朝看南山云，暮看西山月。云物时有无，月魄递盈阙。月明云昭章，云散月奇绝。屈伸至理中，莫道吾生拙。
元宵灯谜::曹雪芹::天运无功理不穷，有功无运也难逢。因何镇日纷纷乱，因为阴阳数不通。——打一物
秋夜读东坡集::周映清::笠屐风流迈永和，瓣香只合拜东坡。文章远过漆园吏，富贵徒嗟春梦婆。万古峨嵋名不没，一身江海命如何。谈空莫更夸仙佛，心迹曾传水调歌。
过筠石山居::朱谏::何地是蓬莱，云烟万里开。山花敷绿草，竹影扫苍苔。鸥鸟随风去，兰桡逐浪回。隔江新酒熟，谁与一衔杯。
桃源涧::秦松龄::斜阳归曲涧，薜荔暗风吹。古墓人行少，深山叶落迟。看云心不动，爱石坐常移。去住成今古，寒林应未知。
河传::吴藻::春睡，刚起。自兜鞋。立近东风费猜。绣帘欲钩人不来。徘徊。海棠开未开。料得晓寒如此重。烟雨冻。一定留香梦。甚繁华。故迟些，输他。碧桃容易花。
闭门::齐己::外事休关念，灰心独闭门。无人来问我，白日又黄昏。灯集飞蛾影，窗销迸雪痕。中心自明了，一句祖师言。
至正中燕京童谣三首::佚名::牵郎郎，拽弟弟，打破碗儿便作地。阴凉阴凉过河去，日头日头过山来。脚驴斑斑，脚躐南山。南山北斗，养活家狗，家狗磨面，三十弓箭。上马琵琶，下马琵琶，驴蹄马蹄，缩了一只。
浪淘沙（桃花）::赵师侠::桃萼正芳菲。初占春时。蒸霞灿锦望中迷。斜出繁枝临曲沼，鸾鉴妆迟。蜂蝶镇相依。天气融怡。空教追忆武陵溪。片片漫随流水去，风暖烟霏。
寄答康东侯同学::车柏::稽吕相违千里遥，山川两地思迢迢。君应招隐歌丛桂，我为离群赋采萧。三径琴樽心欲折，五陵裘马意全消。那堪一片乡关月，更照愁吟入泬寥。
感怀三十一首 其二十一::刘基::芳树生丹崖，绿叶如云烟。上枝蔽光景，下根蟠九泉。朝凉聒众鸟，夕阴萃鸣蝉。岂不盛容色，及此阳春年。西风吹白露，点缀庭阶前。繁华坐销歇，枝叶空相捐。世情多反覆，天道有推迁。金屋擅娇宠，长门闭神仙。献赋亦巳晚，徒悲泪如泉。
得余漱石书知病中犹尽力照料留锡藏书并写寄目录喜极寄却二首 其二::冯振::喜极翻疑梦，忧深却畏真。火炎浑玉石，霜重出松筠。呕血何多病，惊心为老亲。艰难好将息，时序已回春。
叔存侄伯仲拉登平盖观::程公许::彭模来往无虚岁，平度山缠一度游。卜宅旧传杨蜀郡，题诗宛在薛嘉州。江云杳蔼吞天远，松槛萧寒唤客留。欲与殊庭追古意，略须桃杏植岩幽。
皇甫巨川父年八十八母年八十四歌::方回::屈二指兮郎罢九秩，虽则九秩兮髯犹如漆。梁之郊兮黍稷栉栉，父曰儿归兮吾督汝銍。加六算兮圣善九旬，虽则九旬分发犹未银。汴之水兮鲂鲤鳞鳞，母曰儿归兮我甘汝珍。夫妇偕老兮古无此比，父母俱存兮今谁其拟。禄养于南兮云胡不善，汴梁言还兮昼锦乐只。二老有子兮又有孙，寿且康兮施及后昆。逮老及彭兮永贞厥根，泽诗薰书兮益大宁斋翁之门。
颂古二十五首::释崇岳::杀活全机觌面提，大家相聚吃茎虀。后生不省这个意，只管忙忙打野榸。
聋叟听雨戏题::胡奎::打窗风雨来，两耳惊不入。起来觅秋声，但见林叶湿。
宿裴友书斋::李观::卧君山窗下，山鸟与我言。清风何飕飗，松柏中夜繁。久游失归趣，宿此似故园。林烟横近郊，谿月落古原。稚子不待晓，花间出柴门。
闻郡国被灾东明弟拮据荒政百尔劳瘁遥有此寄::区大相::忆弟心如岁，忧时发欲星。衣裳带月入，涕泪及秋零。小邑歌鸿雁，高原起鹡鸰。忽闻颂声作，频使客愁醒。
赐淳亲王::胤禛::满树繁花应候荣，蟠根奕叶托瑶京。试看花萼相承意，更听埙篪迭和声。带砺永存苗裔业，豆笾有践弟昆情。天朝屏翰家庭事，莫负皇心眷顾诚。
桃花台::韩淲::倚棹扪萝步古堤，井边池上访招提。荒荒草满平原外，寂寂洲横流水西。一叶小舟渔自乐，数行高树鸟频啼。人间俯仰仙凡隔，丹灶空留占葛溪。
挽张桐君四首 其二::陈恭尹::北海开尊久，南溟世泽深。萍蓬无定聚，松竹本同林。未免艰虞日，多承缱绻心。夜台今不作，寂寞叹人琴。
浣溪沙 其一::杨慎::小岁新阳好物华。句东春信到梅花。断钟残角又天涯。酒面浮金添嫩蚁，钗头屈玉艳雏鸦。暗香疏影认林家。
忆江南 其二::刘家传::长沙好，爱晚一亭幽。依嶂白云闲似鹤，受霜红树巧妆秋。人在画中游。
忆江南 其七::周星誉::重九节，记泊盂城时。山槲叶围词老宅，水荭花瘦女郎祠。吹笛雨丝丝。
非熊兄弟饯予之燕再用振之韵::耶律楚材::艺逢知己敢相呈，几夜论文喜气生。笔阵我甘三舍退，诗坛君使四筵惊。公初倾盖冬将半，予拟乘轺岁欲更。特与幽人助行色，一声寒角隔烟鸣。
吴纯叔挽词二首 其二::皇甫汸::年少推江左，才高妒洛阳。向晨星落落，叹逝水茫茫。座为亡琴冷，苔因断履荒。楚魂招不返，谁与擅词场。
西樵作 其一::屈大均::峰峰皆内向，真似未开花。一水二三里，沿洄上紫霞。林泉多鹿迹，岩壑半人家。瀑布条条好，风吹总不斜。
题余文叔山间四时之楼::舒岳祥::轻财好事余文叔，磊落襟期端不俗。外方避地客来多，我亦从君借书屋。屋前曲径绕沦漪，池上高楼新结束。一条碧涧贯虹飞，几片青霞排闼宿。四时自换景自留，是中云月无春秋。家家见山长在眼，处处有山堪起楼。不如此楼能著我，磨墨题诗楼上头。主人之贤乐复乐，青山曾见此客不。
用十梅韵答冯簿 其十::王炎::黄门执戟翁，晚乃薄词赋。我宜草玄文，未必知妙处。
舟中即景十首再呈永叔并寄李惟寅宋忠父二君 其九::胡应麟::代北游真懒，齐东俗未讹。荒郊环枣柿，古壁蔓藤萝。宿雾冰生井，微霜月度河。搴舟王子兴，将奈越人何。
再次前韵奉德馨同年::江源::螺川驿里劳相送，日暮乘船过水村。性敏看君公事了，才悭觉我簿书繁。枕蓑谩忆山人睡，剪纸谁招旅客魂。二十年来新旧事，篝灯曾记一宵论。
曹仁宪谨荣寿 其二::魏莹::士中名吏学中贤，经济文章尽可传。昔日桂香标第一，今朝桃实庆三千。赓诗人是金兰集，祝寿班同玉笋联。我也有心齐献颂，雕虫小技愧成篇。
布袋和尚赞::释智遇::一肩驼不起，两脚走如习。业风交辊笑嘻嘻，问渠是谁渠不知。
壬戌首春十九日锁宿玉堂四绝::刘克庄::搯肾搜肠极苦辛，先贤曾叹费精神。瓣香重发来生愿，世世无为识字人。
答赠汝载::韩上桂::少年湖海旧登坛，白社题诗属和难。出处奈应惭远志，步归徒自怨邯郸。风烟古洞含秋香，松桂深斋满露漙。少食王孙元善病，三辞漂母未能餐。
作乐导水 其十八 水口听琴::许有壬::幽栖长物一张琴，时对清流自写心。老子兴阑童子去，月明悬溜有馀音。
星座宫神话 Gemini 其四十 双子座::添雪斋::六合时空星色氤，睿思眸底有天真。不曾与子谈生死，生死皆为执手人。
长相思·游西湖::康与之::南高峰，北高峰，一片湖光烟霭中。春来愁杀侬。郎意浓，妾意浓。油壁车轻郎马骢，相逢九里松。
粤游回里晤金粟香丈和其冰井诗原韵二首 其一::夏孙桐::天南山水窟，迟我十年游。片石欲相语，四时常若秋。炎荒坛坫著，冷味井泉收。好继骖鸾录，多君逸事搜。
秦女卷衣::李白::天子居未央，妾侍卷衣裳。顾无紫宫宠，敢拂黄金床。水至亦不去，熊来尚可当。微身奉日月，飘若萤之光。愿君采葑菲，无以下体妨。
画堂春 其三 荷花蔷薇::董元恺::东风无力锦屏遮。依稀露软烟斜。繁华满径拂窗纱。翠剪明霞。高处牵衣欲语，低边弄影交加。一帘月色浸荷花。绿水人家。
即事::俞桂::东君无处不繁华，一雨才晴意便佳。客舍山梅开遍了，从今懒飞檐头花。
西港坐饮::姚佳::入世我非狂，人间众妙场。澄心如碧海，孤坐到斜阳。浪卷连环画，云开急就章。举杯天作證，共祝寿而康。
度大庾岭::宋之问::度岭方辞国，停轺一望家。魂随南翥鸟，泪尽北枝花。山雨初含霁，江云欲变霞。但令归有日，不敢恨长沙。
和高簿送梅::王志道::文如翻水艳天葩，始信才猷属故家。为爱新吟贪咀嚼，霜髭捻断日西斜。
丹棱杨子金挽诗::魏了翁::气象古君子，渊源朝大夫。里门车下泽，客舍马青刍。霜柏寒逾劲，庭荆老不枯。只愁儿返哺，不及见飞乌。
邹氏吴江书舍::王洪::大道如青天，六经著日月。群贤扬其光，粲然众星列。胡为千载后，雕虫事钻穴。残竹侈汉伪，遗灰昧秦阙。鱼豕竟难辨，郑卫互相越。白石抵真璧，跛牂骋遐辙。喧啁寒蝉呜，萧瑟秋萤灭。之子秉遐尚，三迁仰遗烈。铭心诵姬繇，正席敷孔说。夕忌明月驶，朝畏阳景没。独立披浮云，万里见昭晢。道积身可贵，理悟心自悦。会当探骊龙，明珠与子掇。
张肖甫宅饯别高右丞伯宗得杯字::黎民表::长安残雪后，复共故人杯。挥手关山远，离心岁月催。楼船过澧浦，羽猎上京台。应念游梁客，金茎首重回。
元日感怀::牛焘::到此才三日，离家已隔年。风光仍似旧，岁月忽相煎。元日俗多讳，屠苏我不先。韵华赋锦瑟，一柱一条弦。
生查子 其二::黄绮::莫作富家儿，老婢真亲吻。母责婢阿谀，儿哭仍伤损。朔望月行天，莫作圆圆晕。晕使月长圆，难适人情分。
咏纸诗::萧察::皎白犹霜雪，方正若布棋。宣情且记事，宁同鱼网时。
咏怀三十四首 其七::王廷陈::儒生峭崖岸，抗颜论诗书。磬折周伦类，直方向朋徒。吐辞厉信义，皎日耀天衢。外表高洁谈，腹内蕴穿窬。命侣发瘗子，探口出含珠。金椎碎腐颊，青青歌应胪。圣言岂不伟，反为行劫需。诵说苟非人，阶乱岂胜诛。
和王弱翁七首::彭龟年::猫头争立玉，黄雀剩披绵。橘子生犹绿，江南十月天。
二十九日寒食 其二::韩淲::冷烟漠漠茅檐浅，依旧山南涧水流。坐稳亦知时物换，燕飞低处鸟鸣幽。
初冬山居即事十首::吴芾::本是山中客，胡为作远游。风波惊脱险，岩谷喜寻幽。纸帐寒来暖，僧蔬饱即休。百年如一梦，此外复何求。
秋日感怀八首 其六::孙承恩::霜陨千林木叶稀，阴阴邪日荡寒霏。空江水落鱼龙蛰，绝塞风高鸿雁飞。齐物更添庄叟论，纫兰堪制屈原衣。向来世故浮云似，何俟他年始息机。
送潘世衡内陟少宗伯::王紫绶::从龙仗策自关东，江上频行御史骢。钱谷暂烦萧相国，仪文终藉叔孙通。百年礼乐方开辟，一代车书欲混同。天子垂裳问民事，入朝应奏未央宫。
后无米行::姚燮::囊钱日减馀空绳，安能猝办三五升？过门风香邻饭熟，独立吾餐远岚绿。岚绿不润枯面黄，江声来搅饥时肠。老乌雏乌各抱命，天海迥然渟夕光。廿年太平作穷士，瘦硬能持骨未死。佣书苦等歧路羊，赁舂羞为入圈豕。生平慷慨裘马客，散处人间堪偻指。岂真兵火阻存亡，寄慰蓬蒿无一纸。吁嗟乎，饥亦不足忧，饥亦不为饱者羞。日饱粱肉无远谋，何如夷齐葬身首阳下，清名万古常传留，萧然薇蕨空山秋。
清平乐 江翊云先生得兔儿花咏诗，徵题，为赋。此花近年从欧洲传来::吴湖帆::春酲百媚。倾国香魂睡。消得江郎心也醉。五色笔花梦丽。姗姗西域归迟。唤来玉兔谁知。一夜营藏月窟，还教天女相思。
田家杂兴八首::储光羲::春至鶬鹒鸣，薄言向田墅。不能自力作，黾勉娶邻女。既念生子孙，方思广田圃。闲时相顾笑，喜悦好禾黍。夜夜登啸台，南望洞庭渚。百草被霜露，秋山响砧杵。却羡故年时，中情无所取。众人耻贫贱，相与尚膏腴。我情既浩荡，所乐在畋渔。山泽时晦暝，归家暂闲居。满园植葵藿，绕屋树桑榆。禽雀知我闲，翔集依我庐。所愿在优游，州县莫相呼。日与南山老，兀然倾一壶。逍遥阡陌上，远近无相识。落日照秋山，千岩同一色。网罟绕深莽，鹰鹯始轻翼。猎马既如风，奔兽莫敢息。驻旗沧海上，犒士吴宫侧。楚国有夫人，性情本贞直。鲜禽徒自致，终岁竟不食。田家趋垄亩，当昼掩虚关。邻里无烟火，儿童共幽闲。桔槔悬空圃，鸡犬满桑间。时来农事隙，采药游名山。但言所采多，不念路险艰。人生如蜉蝣，一往不可攀。君看西王母，千载美容颜。平生养情性，不复计忧乐。去家行卖畚，留滞南阳郭。秋至黍苗黄，无人可刈获。稚子朝未饭，把竿逐鸟雀。忽见梁将军，乘车出宛洛。意气轶道路，光辉满墟落。安知负薪者，咥咥笑轻薄。楚山有高士，梁国有遗老。筑室既相邻，向田复同道。糗糒常共饭，儿孙每更抱。忘此耕耨劳，愧彼风雨好。蟪蛄鸣空泽，鶗鴂伤秋草。日夕寒风来，衣裳苦不早。梧桐荫我门，薜荔网我屋。迢迢两夫妇，朝出暮还宿。稼穑既自种，牛羊还自牧。日旰懒耕锄，登高望川陆。空山足禽兽，墟落多乔木。白马谁家儿，联翩相驰逐。种桑百馀树，种黍三十亩。衣食既有馀，时时会亲友。夏来菰米饭，秋至菊花酒。孺人喜逢迎，稚子解趋走。日暮闲园里，团团荫榆柳。酩酊乘夜归，凉风吹户牖。清浅望河汉，低昂看北斗。数瓮犹未开，明朝能饮否。
同林异卿赵十王陈泾伯徐器之许有介观春饮建昌黄伯圆旅斋::张穆::东南麓崔嵬，溟渤为险设。王气摩荡中，海日丽朝晰。阳和释淩寒，万里解霜雪。草实当自知，梅魂乃横绝。辞家事游览，桂影数盈缺。客心重岁时，贫贱思岩穴。朋侪半酒人，敦义秉气节。乱世乃见亲，古道固未灭。对酒对醉归，年华可谁说。
检药::姚燮::清和资吐纳，冥坐一心蠲。敢授庸医柄，徒邀小草怜。风遒尘可格，月正孛无权。芝朮荒山老，龟龙自大年。
春日同人过壶山看桃花即逾七星山背出补陀岩至栖霞寺小集::李宗瀚::年年踏遍壶山路，远近桃花几万重。花好不知人面改，山青长似佛头浓。草痕匝野铺芳荐，莺语多情引瘦筇。地下酒人吾所与，祇须烂醉付千钟。
寄倪云林::陈汝言::高人只在南湖住，未踏扁舟往见之。诗到每惊陶谢句，别来空负范张期。花明晓日啼黄鸟，谷暖春风长紫芝。此日幽居想无事，水光山色满帘幔
八六子::郑熏初::忆南洲。绀波萦绕，垂杨柳拂朱楼。念十载风流梦觉，满身花影人扶，旧曾暗游。无言空怆离忧。醉袖裛将红泪，吟笺写许清愁。试与问、杨琼解怜郎否，也应还是，旧家声价，而今艳质不来眼底，柔情终在心头。黯凝眸。黄昏月沈半钩。
荅谢生盘山诗::李攀龙::爱尔跻攀处，奇踪满报章。山盘元气出，寺抱翠微藏。拂石摇天影，披花带雨香。千峰回白首，万壑步清霜。鼓角关榆堕，旌旗塞草长。阴风来大漠，秋日下渔阳。海色秦城外，边声汉苑旁。欲因临望代，遂得纪金汤。
和君贶清明与上巳同日泛舟洛川十韵::司马光::繁华两佳节，邂逅适同时。雅俗共为乐，风光如有期。晓烟新里巷，春服满津涯。已散汉宫烛，仍浮洛水卮。占花分设席，爱柳就张帷。华毂争门去，轻帘夹路垂。三川云锦烂，四座玉山攲。叠鼓传遥吹，轻桡破直漪。清谈何衮衮，和气益熙熙。想见周南俗，当年播逸诗。
蕨涧曹正叔有诗见寄因以答谢::毕仲游::子学有馀力，我生无定居。与人常不合，谋己一何疏。酒熟同谁酌，诗成懒自书。会须还颍水，高枕闭吾庐。
访道安陵遇盖还为余造真箓，临别留赠::李白::清水见白石，仙人识青童。安陵盖夫子，十岁与天通。悬河与微言，谈论安可穷。能令二千石，抚背惊神聪。挥毫赠新诗，高价掩山东。至今平原客，感激慕清风。学道北海仙，传书蕊珠宫。丹田了玉阙，白日思云空。为我草真箓，天人惭妙工。七元洞豁落，八角辉星虹。三灾荡璇玑，蛟龙翼微躬。举手谢天地，虚无齐始终。黄金满高堂，答荷难克充。下笑世上士，沉魂北罗酆。昔日万乘坟，今成一科蓬。赠言若可重，实此轻华嵩。
鹧鸪天::陈匪石::又染黄金上柳丝。春风初转魏王堤。啄余鹦粒珠论斛，换后鸾巢玉作枝。寻旧梦，验新词。宜簪小萼讶红稀。林禽一片缠绵语，肠断花阴伫立时。
次韵晋之五丈赏压沙寺梨花::黄庭坚::沙头十日春，当日谁手种。风飘香未改，雪压枝自重。看花思食实，知味少人共。霜降百工休，把酒约宽纵。
长相思 病中诉怀::蒋纫兰::思悬悬。望悬悬。人去天涯欲会难。音书更杳然。愁恹恹。病恹恹。愁病支离葬玉颜。问君怜不怜。
饮酒·其四::陶渊明::栖栖失群鸟，日暮犹独飞。徘徊无定止，夜夜声转悲。厉响思清远，去来何依依。因值孤生松，敛翮遥来归。劲风无荣木，此荫独不衰。托身已得所，千载不相违。
淳化中朝会二十三首::佚名::轩昊方同德，成康粗比肩。素风惟普畅，皇道本无偏。阴魄重轮满，阳精五色圆。要荒咸率服，卓越圣功全。
中秋夜读陆键东《陈寅恪的最后贰拾年》题后 其六::何永沂::天才大业在名山，赢得官家另眼看。不识康生“抬举”日，一身傲气一生寒。
七言重联句::颜真卿::顷持宪简推高步，独占诗流横素波。——颜真卿不是中情深惠好，谁能千里远经过。——颜真卿诗书宛似陪康乐，少长还同宴永和。——皇甫曾夜酌此时看碾玉，晨趋几日重鸣珂。——皇甫曾万井更深空寂寞，千方雾起隐嵯峨。——李崿荧荧远火分渔浦，历历寒枝露鸟窠。——李崿汉朝旧学君公隐，鲁国今从弟子科。——陆羽只自倾心惭煦濡，何曾将口恨蹉跎。——陆羽独赏谢吟山照耀，共知殷叹树婆娑。——皎然华毂苦嫌云路隔，衲衣长向雪峰何。——皎然
长沙谒贾谊故宅::傅义::喜看故宅换新装，生有宏才世不忘。绛灌焉能毁身后，湖湘正是感恩长。吊原难遣无穷憾，赋鵩聊宽九曲肠。甃井石床欣犹在，熏衣新柚又流芳。
感事二首同子约作::皇甫汸::妨贤应取咎，履满竟成灾。书上批鳞切，辞陈舐犊哀。瘴烟蒙万里，风采动三台。独惜平津馆，他时但草莱。
长夏无事避暑山园景事所会即成微吟得二十绝句 其十七::王世贞::有人相过说无生，须断人间利与名。毕竟尚残名利字，不如支枕听莺声。
论古 其三::叶舒璐::鼎足中原势未分，英雄魄力自超群。阿瞒眼底空余子，只重孙郎与使君。
浣溪沙十一首·杭沪道中所闻 其四::马叙伦::鸳梦初成惊马嘶。露浓烟重苦牵衣。低回无限订来期。旧恨刚随流水去，新愁又逐晚云飞。为侬憔悴到何时。
述况寄友人::何永沂::灵药良方镇病魔，参禅岂必念弥陀。写诗患似曾相识，玩世呼无可奈何。酒贱能安珍客少，人愚只为读书多。此间净土依然有，月浸沙田万顷荷。
送李明府赴连州::韩翃::万里向南湘，孤舟入桂阳。诸侯迎上客，小吏拜官郎。春服橦花细，初筵木槿芳。看承雨露速，不待荔枝香。
凤台曲::邓云霄::瑶宫金录旧有名，萧郎嬴女骨双清。雾谷霞绡飘凤背，箫声散落星榆碎。衿天幕地烟蒙蒙，不比人间鸳帐中。秦苑莺花围粉黛，空忆三山望东海。
和范教授同游桓山::陈师道::送客寻山已自仙，行谈坐笑复忘年。平郊走马斜阳里，破屋传杯积水边。洗壁题名留岁月，登高著句记川山。风流幕下诸公子，缩手吟边更觉贤。
浔溪棹歌::董恂::米凭转斗接青黄，加一钱多幸已偿。二月新丝五月谷，为谁辛苦为谁忙？
阅江楼记::宋濂::金陵为帝王之州。自六朝迄于南唐，类皆偏据一方，无以应山川之王气。逮我皇帝，定鼎于兹，始足以当之。由是声教所暨，罔间朔南；存神穆清，与天同体。虽一豫一游，亦可为天下后世法。京城之西北有狮子山，自卢龙蜿蜒而来。长江如虹贯，蟠绕其下。上以其地雄胜，诏建楼于巅，与民同游观之乐。遂锡嘉名为“阅江”云。登览之顷，万象森列，千载之秘，一旦轩露。岂非天造地设，以俟大一统之君，而开千万世之伟观者欤？当风日清美，法驾幸临，升其崇椒，凭阑遥瞩，必悠然而动遐思。见江汉之朝宗，诸侯之述职，城池之高深，关阨之严固，必曰：“此朕沐风栉雨、战胜攻取之所致也。”中夏之广，益思有以保之。见波涛之浩荡，风帆之上下，番舶接迹而来庭，蛮琛联肩而入贡，必曰：“此朕德绥威服，覃及外内之所及也。”四陲之远，益思所以柔之。见两岸之间、四郊之上，耕人有炙肤皲足之烦，农女有捋桑行馌之勤，必曰：“此朕拔诸水火、而登于衽席者也。”万方之民，益思有以安之。触类而思，不一而足。臣知斯楼之建，皇上所以发舒精神，因物兴感，无不寓其致治之思，奚此阅夫长江而已哉？彼临春、结绮，非弗华矣；齐云、落星，非不高矣。不过乐管弦之淫响，藏燕赵之艳姬。一旋踵间而感慨系之，臣不知其为何说也。虽然，长江发源岷山，委蛇七千余里而始入海，白涌碧翻，六朝之时，往往倚之为天堑；今则南北一家，视为安流，无所事乎战争矣。然则，果谁之力欤？逢掖之士，有登斯楼而阅斯江者，当思帝德如天，荡荡难名，与神禹疏凿之功同一罔极。忠君报上之心，其有不油然而兴者耶？臣不敏，奉旨撰记，欲上推宵旰图治之切者，勒诸贞珉。他若留连光景之辞，皆略而不陈，惧亵也。
次韵送南皋大佥赴贵竹四首 其二::黄衷::匡济还髦彦，殷良旧应箕。羽仪才自老，声利志全微。乘传将威柄，濡毫摘化机。班行应选望，早为振朝衣。
得藜阁书却寄::朱尔楷::历遍陪京又上京，磨驴踪迹几番更。半窗风月连床梦，二顷田园学稼情。入世心知惟惠子，著书才短愧虞卿。陶然亭上前游在，好待相携载酒行。
闻郭辉竹赴难志感 其一::宋琬::侧身东望独含愁，尺素俄传解我忧。党祸得无惊范母，故人来必是王修。欲投豺虎呼苍昊，肯使钱刀感白头。侠骨未妨频煅炼，若卢扉里醉乡游。
送崔子玉之川中::胡应麟::细雨行装发潞河，都亭握手听骊歌。倾残竹叶能留否，飞尽桃花奈别何。郢里雪深词客到，阳台云满逐臣过。鸾笺十样饶春色，蚤寄西征向绿萝。
送随羲文出塞二首 其二::徐元梦::两出居庸塞，怜君常苦辛。风沙随去马，雨雪滞行人。地阔军民少，天寒部落贫。须知柔远意，率土尽王臣。
好事近 其三::卢前::枕上梦徒圆，梦醒依然寥廓。孤负十年光景，剩空中楼阁。多情犹有护花人，泪眼看花落。苦望东风庭院，又棠梨红药。
陪陆太府仲鹤游水月岩同邓州守常州判::郑学醇::百叠青山一水回，使君乘暇访蓬莱。双轓斜映丹砂出，千骑遥从碧涧来。佳气迥连勾漏洞，霞标时起会灵台。悬知不少天台兴，受简空惭作赋才。
画梅四首为焦㻞中书赋 其四 月梅::黄仲昭::我家闽山下，种梅绕衡庐。林梢晴月上，风景如西湖。孤吟无与和，酹酒招林逋。乃今堕尘网，惭愧观画图。
醉为夏将军题画鹰 其三::伍瑞隆::凤皇具九苞，是为众羽王。鹰鹯有劲翮，乃亦健翱翔。
中秋月集句 其二::葛次仲::凉夜清秋半，常娥照玉轮。九霄微有露，万里正无尘。气射繁星灭，明翻宿鸟频。寥寥天地内，风景一时新。
怀玉山::王渐逵::我闻玉斗山，上与魁杓通。异光夜辉映，彩雾朝朦胧。七蟠委纡郁，遥入天门峰。时有九品莲，金鸡号瑶宫。缅兹大洋坂，乃在玉琅东。良田注泉露，旱暵寡所逢。我欲家其巅，永为畎亩农。
复雪::刘攽::九江旧瘴冬无雪，三峡悲风近有冰。山岳出云寒处处，楼台倚玉照层层。不忧鸿雁飞无力，直畏蛟龙病莫兴。冻酒一杯还自劝，夜窗飘洒读书灯。
游武夷作::陈韡::来为群无扣右扉，香生琼宇碧油围。前驺所过风俱静，幽鸟不惊云与飞。清啸一山旋暮角，和蒸九曲未秋衣。胜游英慨真奇遇，卷入豪端放棹归。
云锦::赵蕃::西湖万顷荷，护以堤千丈。应诏待新辞，无为恋盆盎。
文与叔山园十咏 其八 柳堤::何吾驺::平生无艳情，不奈柳条轻。但看堤前絮，怀人百感生。
颂证道歌·证道歌::释印肃::六般神通空不空，眼耳鼻舌身意同。无皮鼓子教谁打，古今分付与雷公。
盛子携酒城中为宴一首::黄省曾::中丘无俗鞅，多尔问荒涂。海岳人孤蹈，蓬蒿宅半芜。诗唯百一就，酒乃十千沽。月代东城客，西飞送夕舻。
酴醾轩雨中二首 其二::刘攽::病身常自力，杖屦及比邻。继日伤霖雨，深居若避人。阴苔无数绿，秋草一番新。入夜添凉冷，书灯顿可亲。
李木庵先生壁上观李松岚画松歌::宫鸿历::松岚画松谁与匹，毕宏以来推劲敌。数尺根株一百盘，惯将拗笔摹高格。学士壁间画五松，高枝樛结如苍龙。苍龙夜挟雷雨至，五松岳立争豪雄。瘦蛟蟠纸多棱节，虎脊熊腰姿态绝。老干常捎三峡云，新枝已屈千钧铁。风条露叶故依然，化工入手天无权。水墨经营极意匠，晴烟不断青𧐖蜷。噫嘻艳蕊浓花世所尚，吾徒冷落知谁向？无用霜皮四十围，有时白发三千丈。愿君宝此后凋心，桃李春风莫惆怅。
送藏主师游长安二首 其一::释函可::去年匹马度中关，除却经书两袖单。此去长途风雪际，殷勤为嘱好加飧。
送郭道士之江州::张弋::尽看山南景，忽思山北游。屐过云亦动，琴罢月空流。世上无非热，林间一似秋。虽然乍相识，别去也能愁。
雨意::王同祖::噎噎重阴书不分，归鸦林裹认黄昏。人间春信知多少，但觉轻寒入梦魂。
送郑寂上人南行::许浑::儒家有释子，年少学支公。心出是非外，迹辞荣辱中。锡寒秦岭月，杯急楚江风。离怨故园里，小秋梨叶红。
奉和胡学士光大侍从游万岁山诗韵十首 其十::王洪::紫殿蔼弦歌，青春惜绮罗。云林留野鹿，烟岛放笼鹅。宴镐皇风远，横汾胜览多。侍臣鱼藻咏，歌颂满岩阿。
尹洞山祭酒枉顾草堂有作见赠次韵二首 其二::唐顺之::独持鸣铎启群昏，南北诸儒尽在门。身系苍生人望久，道行世子国师尊。过忧治世常如病，冥契真诠不着言。别后知公心事在，每□□斗坐孤村。
予往来秦熙汧陇间不啻十数年时闻下里之歌远::李复::缲丝宛转听东声，东声忽断心暗惊。旧机虚张未满幅，新丝更短织不成。
追和刘秀野诗韵 其八::吴与弼::素心在丘壑，衡茅隐松萝。时访李邺侯，或亲郭橐驼。空谷响樵唱，绿野喧农歌。暝然日之夕，不乐复如何。
运司园亭·西园::杜敏求::潭潭刺史府，宛在城市中。谁知园亭胜，似与山林同。幽鸟语晴画，好花娇春风。物情如有待，赋咏属诗翁。
题扬州胡指挥梅花卷::张泰::广陵堤上系兰舟，酒醒寒生紫绮裘。淮树雪晴衰柳尽，江花初动早梅稠。推篷有客初横槊，吹篴何人暮倚楼。却笑杜陵无健步，空怜何逊在扬州。
畅春苑观澜榭作::弘历::云轩三架敞，月镜一泓宽。景物供寻赏，来回便问安。瑶池常放棹，学海愿观澜。还忆含饴日，光阴弹指看。
游玉台寺::许炯::□月低坛树，烟霞拥梵宫。丹成犹伏火，幡动不因风。石断泉时见，峰回路自通。仙家知不远，鸡犬在云中。
次韵李士衡失解送公衍赴调二首::项安世::向来翰墨付群儿，直把行藏待主知。风引去帆声猎猎，手调焦尾意迟迟。遥知夜宿吹藜处，恰是春深造榜时。预恐阿婆愁见我，略须回马避旌麾。
望远行 周孝侯台::吴绮::雉堞斜通势不孤。春树参差画图。斩蛟射虎只须臾。英雄偏爱读奇书。花寂寞，草模糊。红衬斜阳影铺。回头四十八年馀。老夫曾此戏鸠车。
永遇乐（为张安国赋）::韩元吉::池馆春归，帘栊昼静，清漏移箭。山下孤城，水边翠竹，鶗鴂声千转。记得年时，绮窗人去，尚有唾茸遗线。照珠筵、歌檀舞扇，寂寞旧家排遍。青云赋客，多情多病，西掖桐阴满院。飞絮随风，马头月在，翡翠帷空卷。平湖烟远，斜桥雨暗，欲寄短书双燕。算犹忆、兰房画烛，醉时共翦。
明月照高楼::葛宜::明月照高楼，皎皎多光辉。上有荡子妇，凭高独徘徊。徘徊复何如，洒泪沾裳衣。思君不能语，忽忽如调饥。朔风吹庭树，贱妾将何依。愿作高山鸟，飞向君怀栖。君怀不我顾，鸣声悲以凄。四海抑何旷，分飞东复西。
送客之南昌::姚鼐::野旷深春草，江空起夏云。枞阳更西上，日日见匡君。
过富池题澄江阁二首::王之道::晚日千峰色，秋风万里情。望云双目眩，渴雨寸心倾。有客诗方就，何人笛正横。渚烟萦别浦，江月动前楹。草木腥犹在，生灵痛未平。伤哉一杯酒，北向酹边城。
吊王内翰从之::曹之谦::往年高步到瀛洲，岂料东陵是故侯。庾信竟归周室老，刘桢真有岱宗游。山瞻斗仰名空在，桂折兰摧恨未休。郁郁佳城滹水上，野烟寒草未经秋。
暮春::苏景熙::辇道花残愁暮春，越王台下草如茵。山川半入蘼芜色，城廓全销车马尘。几树人家临曲水，隔溪渔火是迷津。物情生态俱无赖，拄杖行歌逐隐沦。
海樵吟::边贡::海樵老翁居海岛，自言不及山樵好。山樵伐木归作薪，隆冬满室回阳春。海樵网得珊瑚树，灶底欲燃燃不去。日将空腹对家人，敢向山樵论饱饫。中兴天子元会辰，大开阊阖罗九宾。敕使四方求宝货，海樵尚食山樵饿。
次韵虞果州泛雪::魏了翁::黄云叇风雪天，欲之霸桥寻浪仙。炉中榾柮絷寒客，纵欲烧愁能得然。拨灰嚼句不忍吐，竟日南望双眸穿。谁知诗来亦念我，字与六出争明蠲。美人美人呼不来，昭华吹怨楼西偏。况有山头月为友，触拨烟痼撩诗颠。岂无咏絮谢家集，亦有闭户袁安眠。未如山中之对乐，白玉世界天相连。朝看夜听两奇绝，靴霜炉雪知谁贤。褰裳急理剡溪棹，明月已旁羌江还。羌江白云绕亲合，北山夜雨鸣清川。世间真乐不易道，此以意会非言传。惜哉往日不可再，江头望君如望年。研澌笔冻不成报，梦中书劄来翩翩。
襄阳为卢窦纪事（第五首一作马戴诗襄阳席上呈于司空）::元稹::帝下真符召玉真，偶逢游女暂相亲。素书三卷留为赠，从向人间说向人。风弄花枝月照阶，醉和春睡倚香怀。依稀似觉双环动，潜被萧郎卸玉钗。莺声撩乱曙灯残，暗觅金钗动晓寒。犹带春酲懒相送，樱桃花下隔帘看。琉璃波面月笼烟，暂逐萧郎走上天。今日归时最肠断，回江还是夜来船。花枝临水复临堤，闲照江流亦照泥。千万春风好抬举，夜来曾有凤凰栖。
扬州雍熙寺纳凉::吕本中::高楼有馀凉，但见旗脚动。鸟语檐角来，仰听风响弄。江山旧还往，草木老宾从。平生一笑适，可得万钧重。翛然六尺床，更许佳月共。
归自城外::萧立之::山围不断似勾阑，路入苍云八百盘。塔顶受风铃语急，楼高有日鹊巢寒。簿书衮衮蚁旋磨，岁月匆匆船下滩。两度梅花犹是客，梦随飞翼度巑岏。
赠岑金纪 其七::成鹫::静中日月闹中过，灯下棋声杂笑歌。我局未终先袖手，看君覆局更如何。
夜雨::弘历::春云向晚浓，春雨洒铜龙。花色思湔锦，檐声似间钟。度纱窗淅淅，飘玉宇𩂓𩂓。枉渚白波涨，閒阶绿草茸。时哉忧稍释，惕若意弥恭。齐郑知沾泽，尤蕲遍九封。
遣热二首::苏泂::田舍东湖隔，楼居北户升。感时秋鬓白，怀友晚山青。病不妨书读，闲应养性灵。敝裘苏季子，四海一飘萍。
雷震::郑獬::四月老阳尽，蛰雷方发声。七月连大雨，碾天三日鸣。夜或发狂震，卧者皆起惊。奔电晔然作，忽如烈火明。高树大百尺，霹倒烧其根。往往光曜中，时见怪物形。飞雹大如指，万弩相奔倾。椎击鸟雀群，掩地交纵横。雷者主号令，为天之常经。奋豫既过时，及此何匉訇。无乃号令失，安得四时平。春秋书震电，推之在五行。天道傥可信，使我心不宁。
洞仙歌 其二::易顺鼎::天将白雨，洗环妃红汗。万颗凉珠玉盘满。看群仙、舞罢湿了霓裳，裙幅幅、都把青罗摺乱。闲人卿与我，纵苦炎歊，忧旱无心赋云汉。一笑听秋声，水叶风蒲，乾坤事、让他旋转。祇四壁花围五湖舟，学范蠡夷光，姓名先换。
赠圆照::廖刚::试说栖真是若何，铁牛安卧到新罗。个中消息凭谁会，古庙缘墙长薜萝。
和杨公济钱塘西湖百题 其六十 韬光庵::郭祥正::逢人寂无语，结草自栖禅。但见岩花笑，厖眉不记年。
刘小漕::李新::小槽轧玉逗琼浆，满酌金花荐寿觞。已有骏驹传骥足，莫辞持节下羊肠。护诗何处无灵物，报国新来有皂囊。要觅甘棠寻旧爱，莫云千里蔽柔桑。
咏老败斗鸡诗::周弘正::少壮摧雄敌，眄视生猜忌。一随年月衰，摧颓落毛驶。闲观春光满，东郊草色异。无复先鸣力，空馀擅场意。
句 其九::米芾::如来髓，释迦骨。人不识，弥勒佛。
锄麦戏作::图鞈布::暖风吹春春色浓，麦苗已茁东篱东。山前一夜雨初足，剪罗积翠纷芃芃。被陇压畦不见地，风来细浪摇葱笼。离离黄花与点缀，宛然诗思吟司空。侵晨汲井自抱瓮，不将穑事烦奚童。培根理叶去荒秽，力田岂敢言疏慵。释锄入屋仰面笑，须酌巨觥来劳农。
渡兴乐江望祝融::张栻::日上宁容晓雾遮，须臾碧玉贯明霞。人谋天意适相值，寄语韩公不用夸。
东西门行::刘孝威::广津寒欲歇，联樯密缆收。六高匝近岫，江阔少方舟。饯泪留神眷，离欷切私俦。伫变齐儿俗，当传楚献囚。徒然颁并命，只恧思如抽。
壶山一首::刘克庄::俯瞰二州烟晻霭，遥瞻八面壁崔嵬。乃知仙圣门庭广，也放长房跳入来。
南歌子（熟水）::史浩::藻涧蟾光动，松风蟹眼鸣。浓熏沈麝入金瓶。泻出温温一盏、涤烦膺。爽继云龙饼，香无芝术名。主人襟韵有余清。不向今宵忘了、淡交情。
两头纤纤 其一::胡奎::两头纤纤梭上机，半白半黑枰上棋。腷腷膊膊啄木儿，磊磊落落曙星稀。
梧桐江用韵::王守仁::凤鸟久不至，梧桐生高冈。我来竟日坐，清阴洒衣裳。援琴俯流水，调短意苦长。遗音满空谷，随风递悠扬。人生贵自得，外慕非所臧。颜子岂忘世，仲尼固遑遑。已矣复何事，吾道归沧浪。
胡笳曲::谢榛::砂碛茫茫黑水流，胡儿六月换羊裘。骆驼背上吹芦管，风散龙荒作冷秋。
读郭有道传::邹浩::隐不违亲与俗通，危言覈论绝胸中。纷纷禁锢知名者，何事全无有道风。
偈颂七十一首::释了惠::南山鳖鼻蛇，撺入新罗国。吞却镇海珠，咬杀嘉州佛。
中秋不见月答永叔::梅尧臣::天嫌物兼美，而使密云藏。已向石屏见，何须照席光。
素琴::黄衷::空山弦素琴，山月照丛薄。一弹终一曲，天肃万籁作。南风不可期，雍门亦寞寞。回轸奏清商，馀音振哀壑。猿猱负子来，魑魅尽踊跃。叉手向我拜，不语意自乐。晓日东岩生，晓月西岩落。我抱我琴归，居然坐廖廓。
题越王楼寄献中丞使君::刘暌::朱轩迥压碧烟州，昔岁贤王是胜游。山簇剑峰朝阙远，水如巴字绕城流。人间物象分千里，天上笙歌醉五侯。今日登临无限意，同沾惠化自销愁。
菩萨蛮七首 其七::丁宁::螳蝉扰扰鸡虫得。循枝执翳无休息。饥雀漫徘徊。隔林惊弹来。迷阳还却曲。莫再伤吾足。何处问归途。牟尼百八珠。
病起二首 其二::单人耘::依郭山如画，青青入牖来。蹉跎书卷梦，辛苦斗筲材。江近潮初落，春寒花未开。微情何所托，黾勉负师侪。
酴醾::杨万里::以酒为名却谤他，冰为肌骨月为家。借令落尽仍香雪，且道开时是底花。白玉梢头千点韵，绿云堆里一枝斜。休休莫斸西庄柳，放上松梢分外佳。
送保定钱弼违且约相见后行::李之仪::平生不愿与物迕，所向未始值坑谷。浊斯濯足清濯缨，世间此理固纤曲。朱颜见君一笑可，两眼照人光煜煜。深沉不可犯毫发，迟暮已许同松竹。去年相逢俨如昨，叹我何殊侵晓烛。衰残壮盛等复虚，且可清樽对殽蔌。军兴百邑不可遏，与期纵横犹沸粥。念君去替无几日，颇复驱驰随检束。君方抚掌笑我迂，物理循环同一局。有来则受去莫追，忍看纷纷自鱼肉。我愧君言但首肯，明朝君去追奔轴。临行春色已无有，勉强歌呼趋红绿。思君不见一长吁，忽得书来亲愈笃。约我归来叙离别，满纸抑扬疑谕蜀。岂知重门锁白首，迹虽伏枥心麋鹿。寄声少作旬浃计，莫便云间参去鹄。乖离会合杳难量，君能规规如世俗。
郑夫人挽词::王十朋::好溪太守非常好，慈母端如孟母贤。熊胆调成真器业，鱼轩游遍旧山川。颜间日有平反喜，方外时修香火缘。身世九龄家万石，定应含笑向重泉。
烛::卢琦::海棠庭院日西入，绛蜡凝香高一尺。银台照夜春溶溶，金屏绣褥光相射。洞房宝扇双凤花，丫鬟纤手笼绛纱。兰灯交晖夺明月，玉杯照影倾流霞。高堂舞袖沈香暖，欢娱未尽春宵短。长风骀荡落花多，野鸟啼春动幽怨。
席上和林端隐韵::陈必复::云压檐花得，溪禽湿不飞。烟林生暝色，雨砌上苔衣。暮鼓深村急，疏钟远寺微。吟窗得新句，写向锦囊归。
雨后二首 其一::周紫芝::造物有佳思，放晴娱薄游。湖光散凫雁，野日下羊牛。水欲满旧壑，草还青远畴。云来犹倚杖，雨过忽横舟。
约苏天秀年兄会鸣谦驿::孟洋::季子二年别，铜章百里分。形容空有梦，消息漫相闻。惆怅西山月，凄凉北塞云。驿楼风日好，尊酒待夫君。
题曹宪副采莼卷::杨廉::三泖秋霖浸四围，水边那觉露葵稀。金盘玉箸长安客，几个西风为汝归。
山亭晚春::释契嵩::山庭晚来静，林石自巉岩。犬去吠人语，花飞恣鸟衔。晴烟熏茂草，煦日蔼高杉。更喜团圆月，清光下碧岩。
读尚书·禹贡::颙琰::唐虞圣治隆，有夏承神禹。山川既攸分，则壤别九土。成赋因地生，作贡非妄取。敬德先臣民，要荒声教普。大清中外同，幅员倍上古。君临实艰哉，殚思御寰宇。
憩田家::严粲::昼问田家憩，相呼隔短篱。负薪髽引犊，挑菜跣携儿。沙井和虾汲，村舂夹稻炊。老翁评贵粜，覼缕旧年时。
咏竹二首::袁燮::野性与俗违，澹然都无营。窗前水苍玉，未能独忘情。对之三伏中，爽气高秋横。数竿亦已好，况此繁阴成。中虚洞无物，节劲老更清。霜雪自凌厉，柯叶长敷荣。物意有相合，人心原自明。僻居寡朋侪，命汝为友生。虽无切磋语，而有清越声。入耳久亦佳，此意不可名。
奉陪浑侍中上巳日泛渭河::卢纶::青舸锦帆开，浮天接上台。晚莺和玉笛，春浪动金罍。舟楫方朝海，鲸鲵自曝腮。应怜似萍者，空逐榜人回。
翠岩::吴琏::尘埃无计避须臾，忽报云林有隐居。延寿药多春酿酒，逼灯蒲长夜观书。松阴久坐苍烟外，草色遥看细雨馀。市俗不闻人不到，鲰生何日拜阶除。
八月三日游方广洞天留题纪实望仙台与洞天相对乃前山也::郑潜::循源入苍山，乘风蹑云栈。石门境方幽，洞天路疑断。杰阁撑岩空，危阑倚云半。络石藤为罗，攀崖竹垂缆。龙树春长荣，羊谷迹未漫。冰帘挂晴昼，飞步惊童丱。天瓢注龙尾，足以苏旱暵。我来当清秋，况得游览伴。篮舆念民力，铁杖契禅观。平生泉石兴，庶儗毛骨换。会登望仙台，松巢翠华幔。
一剪梅::谢应芳::东风吹醒老梅枝。南也芳菲，北也芳菲。月明半夜五更时，笛也争吹，角也争吹。青松涧底独离奇。寒也谁知，暖也谁知。老夫聊为一歔欷，梅也题诗，松也题诗。
次韵忆钱唐二首 其一::吴景奎::湖山锦绣照青春，烽火惊心岁在辰。文武衣冠全盛日，旄倪歌舞太平人。金戈铁马消氛祲，翠阁朱楼起战尘。赖有总戎云鸟陈，阚如虓虎捷如神。
四月十九日重登小黑山::翁树培::远山如带拱神州，两月重来话昨游。人在上方临下界，时当初夏似深秋。葱茏树色千寻合，罨霭岚光四面浮。山圃桃花开正好，可容借榻暂淹留。
读山海经（三首）::黄省曾::耕父尔何神，常游清冷渊。宙穷亦如此，丰山无岁年。九钟知霜鸣，感应出自然。兹理讵可测，何有于圣贤。
和董良史宪佥西郊草堂杂兴八首 其七::陶宗仪::萧萧落木护秋堂，白版为扉掩夕阳。尘垢不沾频洒埽，稻粱巳熟渐收藏。摄生未用芝和术，具膳能无芥与姜。一榻清风渺千古，看他奔走为人忙。
题泐潭::裴休::泐潭形胜地，祖塔在云湄。浩劫有穷日，真风无坠时。岁华空自老，消息竟谁知。到此轻尘虑，功名自可遗。
九日同诸公登涵元塔四首塔之七层　初峻工于是日 其二::郭之奇::双溪奔注百川随，一砥中流倩客龟。灵杰真关人地力，经营合借鬼神为。千年自我增孤耸，八代如韩起溺衰。沧海明珠应可见，绿图幡簿未全欺。
口占呈全完白四首::李邺嗣::先生七十健非常，好事频来索寿章。但使岁餐园豆饱，人间何用“大还”方？
饮中泠泉::欧大任::引绠汲清泠，持作佛前供。一卷楞伽经，天风破尘梦。
上巳雨夜王仪甫吴约卿杜从殷见过时王将外补::黎民表::汎羽逢今夕，春阴未有花。乡心随去雁，城柝乱栖鸦。聚散京华梦，飘零汉使槎。朋知青琐满，前席莫言赊。
酬乐天晚夏闲居欲相访先以诗见贻::刘禹锡::池榭堪临泛，翛然散郁陶。步因驱鹤缓，吟为听蝉高。林密添新竹，枝低缒晚桃。酒醅晴易熟，药圃夏频薅。老是班行旧，闲为乡里豪。经过更何处，风景属吾曹。
拟古 其二::纳兰性德::天门詄荡开，翕赩罗星躔。白日瞩微躬，假翼令飞骞。平昔紫霞心，翻然向凌烟。双吹凤笙歇，宛转辞群仙。越影𥬞浮云，横出天驷前。玉绳耿中夜，斗杓何时旋。
阌乡寓居十首。闻提壶鸟::吴融::早于批鵊巧于莺，故国春林足此声。今在天涯别馆里，为君沽酒复何情。
丹芝行::陆游::剑山峨峨插穹苍，千林万谷蟠其阳。大丹九转古所藏，灵芝三秀夜吐光，如火非火森有芒，朝阳欲升尚煌煌。何由斸取换肝肠，往驾素虯朝紫皇。
出都后忆旧二首 其二::金朝觐::萍踪泡影与浮沉，情海茫茫入更深。任是西天称极乐，人间愁苦也惊心。
柳州::陶弼::黄柑无树井无泉，思柳亭中雨怆然。蛮越至今犹画像，圣唐何事独遗贤。
钟馗元夜出游图::吴宽::终南老馗状酕醄，虎靴乌弁鸭色袍。青天白日不肯出，上元之夜始出为游遨。鬼门关头月轮高，乌犍背稳如駼駣。鬼妇涂两颊，鬼子垂一髦，徒御杂沓声嗷嘈。导以灵姑旗，翼以大食刀。荼垒左执鞭，质矫右属櫜。方明前持漆灯，张若后拥牦旄。离未罔两不可一二数，肩担背负手且操。奇形狞色使人怕，一似貙驳枭獍兼猿猱。战伤人血化磷火，各出照地点点如焚膏。阴风飒飒吹荒皋，百怪屏气不敢号。汝辈远遁莫我遭，我欲饮汝血，甘如饮醇醪，我欲啖汝肉，美如啖羊羔，肯容汝辈在世长贪饕。吁嗟乎老馗，真为百鬼中一豪。所以唐皇想其像，诏令道子写以五色毫。吾尝疑其事，展图不觉再把短发临风搔。忆当天宝年，左右皆鬼曹。林甫朝中逞狐媚，禄山殿上作虎嗥。当时设有老馗者，安得纵彼二鬼逃。便须缚以苍水使者所扪之赤绦，献于天阍，尸诸兽牢，寝其皮，拔其毛。效尔一日驱驰劳，坐令温泉生污泥，骊山长蓬蒿？上除唐家百年害，下受唐史千年褒。却来上元夜，任尔烧灯并伐鼛。
寄兴 其十六::黄文仪::学探贤圣域，秀节更能贞。天盖楼前月，长悬一片明。
将至京作::弘历::曈昽晴旭丽华旗，展谒回銮奉圣慈。乐奏上回多喜意，礼将长至肃亲祠。田逢秋有酬农苦，人觉途遥嫌马迟。三月徂东异三载，孔嘉新旧乃如之。
臞庵五首::何偁::柳外长虹卧，江边小市圆。水摇千嶂影，窗纳五湖天。隔岸谁家圃，开帆何处船。非关台榭好，此地最堪怜。
邯郸郡楼晚望::贺铸::新凉泻轩槛，草木带秋声。阔水倒岚影，洗磨刀戟明。百虫暮吟动，一鸟归思轻。晚律骇徂景，羁怀念劳生。去国亦已久，己年今复庚。官仓容雀耗，世路忌蜗争。顾我实荒浪，误抛樵与耕。竹木微迳在，奚独古人行。
义宁产莼菜中秋大熟副以六绝送杨伯子 其四::曾丰::赍芝自可侑仙斟，忌把鲜肥俗味侵。羹莼鲙鳞清浊混，季鹰犹未是知音。
前出塞 其一::耶律铸::拟取安西袭玉关，短兵鏖战下皋兰。阴风势挟天山雪，冻彻河源彻底乾。
壬寅立秋后一日拟青藤八大成荷花小鸟图::吴灏::天池走笔纵横意，雪个淋漓用墨閒。痴弄二公琴演响，效颦为画墨斑斑。
感事三首（此后并是学士时作）::元稹::为国谋羊舌，从来不为身。此心长自保，终不学张陈。自笑心何劣，区区辨所冤。伯仁虽到死，终不向人言。富贵年皆长，风尘旧转稀。白头方见绝，遥为一沾衣。
访石鼓::胡俨::有石兮鼓形，质礧礧兮坚贞。始柔祇兮孕璞，实圆灵兮陨星。玉人兮追琢，刓方兮就规。越千祀兮不泯，羌神物兮司之。謇周道兮寝微，宣中兴兮奋发。天戈兮四挥，肆南征兮北伐。徐方兮载安，猃狁兮摧残。方召兮桓桓，暨补衮兮仲山。文谟兮武烈，流二雅兮咏歌。铿鍧兮炳耀，昭耿耿兮不磨。繄端拱兮法宫，四海聿兮来同。选徒兮行狩，吉日兮车攻。岐山巀兮苍苍，纷旗旐兮央央。𨖍马兮既𩢿，𨖍弓兮斯张。儦儦兮速速，矢激兮𧱽蜀。■■兮员员，君子来兮逌属。汧殹兮沔沔，鳗鲤游兮重渊。充庖兮登俎，𤾾𤾾兮絜鲜。麀鹿兮雉兔，左𧾜趋兮右顾。君子兮逌乐，䟏䟏兮孔庶。𨖍■兮既平，天子兮永宁。康驾兮申策，言还兮镐京。左右翼兮委蛇，联赤芾兮光陆离。臣籀兮再拜，瑑丹兮流滋。粲星斗兮错落，与云汉兮昭回。珊瑚晔兮腾彩，玉树春兮菲菲。环佩锵兮鸾凤飞，鼎鼐蔚兮蟠蛟螭。诞纪功兮刻石，亘终古兮无极。历岁华兮既远，半苔斑兮藓蚀。苍烟兮荆棘，雨淋漓兮日炙。野烧兮年年，亦何悲兮𡙇画。既不偶兮弃损，复宛转兮流传。嗟以形兮见役，乃幸获乎天全。巍巍兮璧雍，鼓钟兮雍雍。庇广厦兮深覆，惟日觌兮圣容。甘从事兮击埽，宣人文兮无穷。
已亥杂诗 219::龚自珍::何肉周妻业并深，台宗古辙幸窥寻。偷闲颇异凡夫法，流水池塘一观心。
古意::石宝::秋叶不堪书，青虫解心事。屈曲往复回，却是相思字。
哭边尚书贡一首::黄省曾::薇垣初弃组，花径遂捐琴。白首三阶梦，黄泉万卷心。文华昭向苑，酒德在嵇林。昔日游歌兴，凤台不复寻。
憩园杂兴，和韩介孙丈四首 其一::夏诒钰::荒园肃佳客，草木郁苍蔚。江南有吾园，谓此得髣髴。扫榻开南轩，幽兴日相慰。今年花较迟，欲放意犹未。秉烛照红妆，东风吟蜡泪。山鸟多清音，飞鸣若相谓。榆钱亦已落，萋萋荣百卉。优游物外情，怡悦静中味。好雨从东来，沾足一时既。
宋四厢乐歌廿首 其十七::王韶之::开元辰，毕来王。奉贡职，朝后皇。鸣珩佩，观典章。乐王度，悦徽芳。陶盛化，游太康。丕照明，永克昌。
故都宪袁公为藩中伴读戏赠壬辰作::薛始亨::移家白首寄他乡，岂为安储寿汉王。吏议只今方逐客，春鸿归尽隔潇湘。
奉和幸江都应诏::虞世南::南国行周化，稽山秘夏图。百王岂殊轨，千载协前谟。肆觐遵时豫，顺动悦来苏。安流进玉轴，戒道翼金吾。龙旂焕辰象，凤吹溢川涂。封唐昔敷锡，分陕被荆吴。沐道咸知让，慕义久成都。冬律初飞管，阳鸟正衔芦。严飙肃林薄，暧景澹江湖。鸿私浃幽远，厚泽润凋枯。虞琴起歌咏，汉筑动巴歈.多幸沾行苇，无庸类散樗。
游天界寺::史谨::行随山色向招提，林壑清幽待赋诗。地暖渐生眠鹿草，松枯欲折挂猿枝。学飞乳燕还巢速，趺坐高僧出定迟。笑我白头车马客，座中无酒却攒眉。
题叶楚庭醉渔卷简彭敬宗刘子原子载子明 其二::刘炳::渴眠篷底口涎流，曲蘖为池糟作丘。便向五湖乘浪死，墓题应得醉乡侯。
落叶::释文珦::落叶重重与砌平，流泉澹澹入池清。无人识我无人到，独自吟诗独自行。
问津::弘历::昔有刘子骥，慨然思问津。太守胡为者，澄渊欲淆尘。俗远莸作兰，心营桂是榛。退之乃达士，亦谓神仙人。不独桃源然，东坡慧眼真。实有钞锣溪，孰不撰良辰。
昆明湖上作::弘历::灵池虚受妥鱼龙，讵止鲸机溯汉踪。燕地波含滇海月，西山影写北高峰。名称取合原无定，佳处游多得未逢。新辟水田千顷绿，喜看惠泽利三农。
送同年赵季成赴行在::王庭圭::系船杨柳晓莺边，冠盖如云欲塞川。闻道今开丞相府，昔年同是广寒仙。不须左右为公地，便恐吹嘘送上天。千载一时真庆遇，会看钧力转陶甄。
【双调】蟾宫曲　赠楚云::吕济民::寄襄王雁字安排，出岫无心，蔽月多才。目极潇湘，家迷秦岭，梦到天台。浮碧汉阴睛体态，逐西风聚散情怀，卷又还开，去又还来。雨罢巫山，飞下阳台。赠玉香可人儿暖玉生香，弄玉团香，惜玉怜香。画蛾眉玉鉴遗香，伴才郎玉枕留香，捧酒卮玉容喷香，摘花枝玉指偷香。问玉何香，料玉多香。见玉思香，买玉寻香。
赋得薄命词 其十::凌义渠::彼美何人天一涯，庵罗到处谩随车。强调朱粉犹疑梦，乍听笙簧冷自嗟。便道折来花有主，凭谁做得玉无瑕。回眸不尽苍茫色，踏踏芳茸过几家。
春日皇甫司勋见过余出小鬟以筝琶侑觞司勋为::何良俊::帘同夏亶真成陋，床类杨褒亦太寒。不是窈娘容绝世，何妨日日借人看。
短歌行二章送江少卿冕之长沙 其二::王世贞::忆昨天子明光宫，谁其荚者字文通。黄金骨起骏马色，白羽手却妖狐风。往日百身不相借，此时尺地难为容。洛阳少年汉廷客，一忤绛灌虚前席。宣室虽多问鬼神，愿君莫忘长太息。
古诗二首寄采芝山人 其二::沈彩::我本青云侣，失足堕尘寰。飘飖鸾凤群，逸兴不可删。拾翠弄菀茝，采香佩兰蕳。麻姑向我笑，手挽双髻鬟。白玉饰姣貌，丹砂驻酡颜。言写《黄庭经》，仍归青要山。从君采芝术，白云非人间。
偈颂六十五首::释普济::腊极严寒，冻破泥团。不可默会，不可形言。鸡上树，鸭下水，明朝更献楚王看。
新绿::周嘉生::空庭客散集鸣禽，绕屋千章树气森。影复余花生画静，路迷乳燕识春深。乍过风处才通日，好放晴时又作阴。不是卷帘人易倦，天涯一望总关心。
感遇诗三十八首 其二十七::陈子昂::朝发宜都渚，浩然思故乡。故乡不可见，路隔巫山阳。巫山綵云没，高丘正微茫。伫立望已久，涕落沾衣裳。岂兹越乡感，忆昔楚襄王。朝云无处所，荆国亦沦亡。
许地山先生挽词::施蛰存::北定期堪卜，南行道忽孤。落华成宿谶，缀网息劳蛛。掩室参金相，忘情到玉壸。遗书存梵籀，绝学断奇觚。业尽缘俱废，堂空孰愈愚。明年经岛国，惆怅认瞻波。
雨中溪行杂诗 其四::顾璘::悬薄者谁室，宛在水边居。停舟试借问，高人或姓徐。
贤者之孝二百四十首·王裒::林同::悲哉生我句，柰此念亲何。墓侧有枯树，诗中无蓼莪。
和扫破庵塔二首::释心月::平林风静坞云轻，一掬寒泉荐客情。会与此山重有约，何妨一日一经行。
咏阁前柳::杨宛::初春无限意，况复近妆楼。不舞时如醉，参差乱若愁。风流费管束，绰约自难俦。肠断重门里，花飞逐浪浮。
法驾导引 其三::陈维崧::元始殿，元始殿，瑶陛一层层。丹灶几声仙院笛，碧池千盏醮坛灯。人静露华凝。
丙寅元旦::弘历::摄提首纪月惟寅，一岁甄陶物两春。应律璿枢临太乙，膺图珠斗奉元辰。庆烟糺缦笼青琐，淑景和訚丽紫宸。王会千官锵剑佩，敷予膏泽万方均。
寿史纬瞻观察 其二::张萱::仲阳佳气满罗浮，坐拟麟符控上游。南粤已瞻新宪节，东方今摄古诸侯。如椽綵笔应千古，破柱雄名擅九州。大业共称三不朽，何须海屋更添筹。
渔家傲 其二 济上登酒楼游南池漫作，和王仔园韵::董元恺::碧柳垂丝花满树。池楼高下任城路。胜迹千年传李杜。谁留住。江山留得诗人处。满目悲风嗟日暮。萦阶点点飘红素。入海莫随烟雾去。悠然遇。光芒万丈云天曙。
颂古一百首 其六十一::释智愚::象王象子尽相随，岸上人看蹄蹈蹄。香草细餐知饱足，归来不待日头低。
玉楼春 次宋子京韵::吴湖帆::渡头桃叶人争好。双桨归来明月棹。一林金谷树犹浓，满县河阳花自闹。啼莺语燕知多少。閒里藏声忙里笑。宝钗楼上欲生烟，玉镜台前斜倚照。
久闻听庵兄说西湖山水今乃见之感赋 其一::张印::西湖山色最清拔，南高北高雁行列。松声如曲可入琴，云客欲画难著笔。渡江应有仙真栖，挂单未许顽僧歇。我来干戈喜初平，照眼杜鹃尚凝血。
九日答胡绢庵明府::伍瑞隆::重阳风雨不成秋，官署山亭一样愁。载酒未酬篱畔菊，题诗空上水边楼。邀欢岂必期来岁，卜醉还应续旧游。寄语江东张季子，好留清兴住三洲。
送云季昭::胡奎::有美云夫子，河间好弟兄。多才谙世事，一见遂交情。奇论诸生服，雄谈四座惊。夜吟催烛换，晨讲候钟鸣。凿井思泉及，为山待篑成。图探河马秘，书赞洛龟灵。礼重春秋祀，名高月旦评。历经三闰月，天转九周星。远近皆知化，西南喜得朋。广文延郑老，同舍识袁宏。春郭花边酒，秋窗雨外镫。字临怀素草，诗寄剡溪藤。蹋月多寻友，看云或访僧。襟期恒坦坦，履践必兢兢。相见嗟何晚，先生自此升。治安须贾谊，授业望阳城。祖道歌初发，炎天暑尚蒸。片帆悬碧落，斗酒醉金陵。阿阁思巢凤，天池拟化鹏。壮怀今若此，离思祗难胜。昼漏趋青琐，秋河近玉绳。榜看题后墨，壶出赐来冰。太乙珠联纬，蓬莱翠作层。河清还献颂，旭日在觚棱。
红梅翠竹::贡性之::仙子罗浮侍宴来，笑扶残醉下瑶阶。东风不管云鬟乱，吹折双双翡翠钗。
赴福宁度白鹤岭作歌::李联琇::身登白岩鼻，足踏巨鳌背。攀天不盈咫，观海直穷界。闽陬恒燠无冬令，到此严飙飒衣带。璆然振佩凌寒空，指挥岳灵骋雄怪。城郭在下微难辨，日轮投西低恐碍。拔戟一队张吾军，挥斧六丁凿何代。疑是巴山蛇，食象骨不碎。绕磴摩腹高昂头，蜿蜒蜕壳半空挂。又疑华阳龙，罚雨天所械。生缚倒竖如云梯，度人上升出尘壒。问之土民曰不然，由昔有鹤来蹁跹。山以鹤名复象鹤，过客逾岭窥行全。斯言验否在回望，果见如融将翔烟。终知鹤意不余弃，留送返日青行缠。呜呼鹤势盘千里，犹恋其乡不轻徒。我今寸步费经营，海角天涯枉投趾。久劳于外胡不休，鹤兮鹤兮为我谋。
送朱职方提举运盐::欧阳修::齐人谨盐筴，伯者之事尔。计口收其余，登耗以生齿。民充国亦富，粲若有条理。惟非三王法，儒者犹为耻。後世益不然，榷夺由汉始。权量自持操，屑屑已甚矣。穴◇如蜂房，熬波销海水。岂知戴白民，食淡有至死。物艰利愈厚，令出奸随起。良民陷盗贼，峻法难禁止。问官得几何，月课烦笞箠。公私两皆然，巧拙可知已。英英职方郎，文行粹而美。连年宿与泗，有政皆可纪。忽来从辟书，感激赴知己。闵然哀远人，吐策献天子。治国如治身，四民犹四体。奈何窒其一，无异釱厥趾。工作而商行，本末相表里。臣请通其流，为国扫泥滓。金钱归俯藏，滋味饱闾里。利害难先言，岁月可较比。盐官皆谓然，丞相曰可喜。适时乃为才，高论徒谲诡。夷吾苟今出，未以彼易此。隋堤树毵毵，汴水流弥弥。子行其勉旃，吾党方倾耳。
已亥杂诗 313::龚自珍::惠山秀气迎客舟，七十里外心先投。惠山妆成要妆镜，惠泉那许东北流。
清平乐 云流清涧::朱帆::源头何处，寂寞深山路。流向村前无一语，曾与白云同住。平生亚美欧非，归来旧梦依稀。寻得若耶溪水，人间难觅西施。
寄徐季纯于去非兼属梁和仲曾元之吴仲权::赵蕃::西来政尔叹离居，数士英英端起予。情话不遗亲且故，高交宁有数能疏。诗章许和平反暇，尊酒仍饕簿领余。幕府河南亦名胜，愿交烦为问何如。
和姚明之::王质::草色动秋绿，松阴留晚清。日烘蝉吻燥，风助燕身轻。苍莽家千里，飘零酒一觥。客愁销不尽，还与暮烟生。
兵后绩溪道中::孙岩::古道缘流水，寒郊带断烟。稀疏鸦种麦，羞涩女耕田。人事休兵后，秋怀落木前。小苏遗翰墨，今古一山川。
浣溪沙　悼红二首 其二::寇梦碧::白疃依稀认故村，烟霞无复薜萝门。笛声零落不堪闻。黄叶满天飘客泪，西山一抹画秋魂。那知身是梦中人。
赋烧笋竹字韵::陆文圭::先生朝槃厌苜蓿，笋味得全差胜肉。苍头扫地犀角出，赤燄腾烟龙尾秃。土膏渐竭外欲枯，火候微温酒已熟。拨灰可惜衣残锦，解箨犹怜肤跃玉。青青无日长儿孙，草草为人供口腹。卢家丞相蒸葫芦，石家无人煮豆粥。去毛留顶有何好，捣韭作齑空自速。不如野人工食淡，自办行厨入修竹。句里曾参玉版禅，胸中会著筼筜谷。主人不问不须嗔，昨夜西风响林屋。
三字令 闺怨::丁澎::风雨里，送残春。暗消魂。琼笺杳，宝钗分。燕来时，花落处，怕思君。愁如絮，梦如云。正黄昏。金猊炙，玉蟾新。恁良宵，谁更惜，可怜人。
趋农::舒岳祥::种浸清明后，雅耿谷雨前。未能饥守死，何不力耕田。溪草凫毛滑，山花雉颊鲜。倦行聊少憩，茅屋带晴烟。
再谢汪中丞兼为吴邵武致知己之感::王世贞::野人久矣甘雌伏，把向青冥拟黄鹄。欲衔明月报深恩，眼底居然一鱼目。浊水在地云在天，安能使云长周旋。倘其流影不相顾，宛转泥途谁见怜。吴生亦是衔恩者，尤闻拂拭能增价。远则江东醉步兵，近当席上狂司马。此生慷慨多楚吟，蹉跎白首逢知音。莫言饱死浑无用，三尺要离径寸心。
偈颂八十七首::释慧开::父子不传，百无一有。狭路相逢，推门落臼。
大涤洞 其一::槻伯圜::洞霄问路觅青梯，尚恐岩阿有勒移。暂许寻山留信宿，何由税驾息驱驰。七仙不死今仍在，五洞交扃昔所知。信有灵丹藏箬下，刀圭分乞岂无时。
西江月 客有二首 其三::卢前::客有叹于南宋，排金无敢言兵。吴山立马气纵横。所以不亡者命。何似艰危今日，顽倭犯我无名。亦惟抗战自更生。孰主议和曰佞。
疑梦::王维::莫惊宠辱空忧喜，莫计恩雠浪苦辛。黄帝孔丘何处问，安知不是梦中身。
声声慢（柳花咏）::周密::燕泥沾粉，鱼浪吹香，芳堤十里晴。静惹游丝，花边袅袅扶春。多情最怜飘泊，记章台、曾绾青青。堪爱处，是扑帘娇软，随马轻盈。长是河桥三月，做一番晴雪，恼乱诗魂。带雨沾衣，罗襟点点离痕。休缀潘郎鬓影，怕绿窗、年少人惊。卷春去，翦东风、千缕碎云。
铜爵::刘子翚::金碧销磨瓦面星，乱山依旧绕宫城。路人休唱高台曲，台上而今春草生。
秋感::戴亨::瓠落竟何似，浮踪浊水萍。那堪孤客况，不尽九秋情。夜月蒹葭色，寒窗蟋蟀声。长公头未白，归去早埋名。
即景::谢龙升::云驰叠嶂欲何之，泉湍飞岩轻别离。美景由来多变幻，不因时难总堪诗。
句曲山迎真送真词二章 其二 送真::袁桷::妙颜朝回宝衣解，乘龙高驼赋遄迈。山中老人年送迎，一酌寒泉过玉瀣。翠气纷霏森孔盖，挟以流铃光繂繂。帝子高歌归去来，白月追云送飞佩。
邵奉礼归乡::杨亿::二年分直浴堂门，簪笔垂绅奉至尊。日过八砖批汉诏，宴开三殿挹尧樽。忽闻抗表干君父，切要悬车示子孙。碧落改官旌旧德，黄金加锡见深恩。群公祖道争飞盖，故吏沾襟亦恋轩。定是辽东叹城郭，肯同彭泽慮田园。捧觞莫诉前为寿，上马犹能左属鞬。临别延英对数刻，已应惇史记嘉言。
落花::冰如源::飘零思雨露，撩乱玷苍苔。苦被风常扫，因伤春斗开。娇莺歌绿转，痴蝶想红来。事尽如花事，荣时瘁亦催。
送作金行乞虔州::释函是::生涯且向涂中去，寒铎还从山上来。布袋展开惭白汗，芒鞋踏倒笑青苔。冲将苦雾行荒草，又带斜阳归雾台。无限风流犹未厌，满船珠玉待人回。
枕上偶成::吴与弼::万事随缘不用忧，好将行止范前脩。当兹岁晚尤宜惜，独对黄花咏未休。
五叠前韵和冶盦先生::祝廷华::使君操选政，平准若持衡。一字求来历，千秋合享名。艺林同激赏，香草永敷荣。誉盛增颜汗，还来共笔耕。
阜城::陈基::忆昔日下归，已甘栖遁迹。胡为负初志，三岁四行役。我马不及秣，我仆不遑息。荏苒岁月暮，展转忧患逼。朝行过阜城，原野霜露白。一身如鸿毛，苦厌天地窄。
和客用韵::陈必复::麦风翻蝶梦，花露湿蜂窠。水阔浪痕帖，雨晴云气高。酒功书下下，诗料办多多。拟唤三高起，豪吟些楚骚。
偈颂一百零二首::释绍昙::风前不见花中叶，雨后难寻底花。蜂蜂纷纷过墙去，只疑春色在邻家。
和李巽伯春怀::刘子翚::山寒古寺清，断续春朝雨。遥怜远客情，寂寞谁晤语。平生气轩昂，失意今易与。有酒即佳晨，无兵皆乐土。微吟对节物，林静幽花吐，悠悠念乡邑，耿耿悲豺虎。知有济时才，从横在谈尘。功名恐未迟，老翮期更举。
尉迟郎中见示自南迁牵复却至洛城东旧居之作因以和之::刘禹锡::曾遭飞语十年谪，新受恩光万里还。朝服不妨游洛浦，郊园依旧看嵩山。竹含天籁清商乐，水绕庭台碧玉环。留作功成退身地，如今只是暂时闲。
子夜歌十六首 其十三::黎景义::感郎绸缪色，虑不及中情。剪纸作巨镪，形重实还轻。
樟树阻风 其二::陈邦彦::凉吹起青蘋，怒涛浮白马。舟人惯耐愁，倚棹长堤下。
兰溪解舟四首::杨万里::两岸千千万万峰，看来冷白复寒红。人言雪岭非银岭，三日晴光晒不融。
雨中遣怀::陆游::霏霏春雨细如丝，正是春寒欺客时。心向宦途元淡薄，梦寻乡国苦参差。楼前新涨绿三尺，墙外尚余红几枝。摆拨簿书呼酒榼，南湖西塔有幽期。
菩萨蛮（德舆饯别坐间作）::管鉴::今日云山堂上客。明朝真个云山隔。人不似行云。相随长短亭。堂空歌韵响。清切缘云上。留住莫教飞。怕如人别离。
次韵效都堂薰风诗::汪梦斗::轻飙鼓入五弦琴，都是重华育物心。唐殿微凉只专向，何如四海共清阴。
失题二首 其一::黄渊耀::东道烟霜信使稀，步看流水念荆扉。殊方蹈事多疑畏，衰世为人有是非。同病尚闻河上曲，违时终弃汉阴机。吾生志业存风雅，勉事删修力自微。
惠山杂诗三首 其二::马世奇::偶然三径里，别有一天开。壁老衣为藓，山深路是苔。睡凭莺唤觉，书倩鹤衔来。坐待僧归尽，闲云尚未回。
丁未仲冬携钵渡江喜过深翠山房巢民先生出小影索题赋赠::法鉴::人龙文虎玉精神，写出当年抱膝身。李郭久知天下士，卫荀重见六朝人。花藏僻巷车常满，竹引仙斋鹤自亲。最爱白云无世态，我来亦为一通津。
城西招提书所见二首 其二::杨寿杓::春痕红上海棠枝，带雨笼烟绝世姿。只许晨阳描倩影，花阴小立不多时。
别梦五首 其二::曾习经::宫扇葳蕤半褪金，一篇哀丽旧伤心。他时满灭无文字，犹得情人宛转吟。
天湖亭早梅::欧大任::九月天湖湖水涯，霜侵铁干影横斜。岭头想是春先到，已见西樵第一花。
游虎丘憩剑池上作::陆深::盘石广且平，万木郁以苍。中有高楼台，翼翼何煌煌。黄金涂殿柱，五色错中堂。问是谁所居，缁衣礼空桑。感此金石固，变迁不可量。始因伯业显，中更晋诸王。况以血肉躯，焉得久乐康。促膝临涧水，涧水清且光。澄碧照我衣，可辨黑白黄。俯身濯长缨，素手激清凉。适意易为别，怅怅不能忘。
桃溪::屈大均::夹岸蒙茸竹，枝枝有鸟啼。梦飞芳草外，愁在夕阳西。水驿连三峡，人家各一溪。女郎祠畔望，烟雨一秋迷。
古意 其二::屈大均::赠欢多芬芳，华实一时好。宜母子在怀，宜男花在抱。
佛指峡舟中见月有感 其五::唐文凤::来日当残腊，归期及暮春。眼看今夜月，心切故乡人。浪息烦风伯，舟安托水神。冯唐何用叹，未误百年身。
田舍偶忆菖蒲::舒岳祥::山窗偶闲静，无事忆菖蒲。怪石磨剑脊，西风拂虎须。性贞偏爱洁，节劲固应癯。何日新书室，清泉手自{奭右斗}。
淮口阻雨::张舜民::旱久不得雨，既雨不肯休。沄沄汴河水，初合淮河流。北来何处客，暂此驻扁舟。中有投荒人，万里趋炎洲。听水夜不眠，观水朝亦愁。呼风卷重阴，放出赤日头。
将归二首::宋祁::远假西南守，三逢梅柳新。衰令宦情薄，老惜岁华频。郫酿供销日，巴禽巧唤春。离家何所恨，雁后作归人。
水调歌头 其三 送八舅朝请::叶梦得::江海渺千里，飘荡叹流年。等闲匹马相过，乘兴却翛然。十载悲欢如梦，抚掌惊呼相语，往事尽飞烟。此会真难偶，此醉且留连。酒方半，谁轻使，动离弦。我歌未阕公去，明日复山川。空有高城危槛，缥缈当筵清唱，馀响落尊前。细雨黄花后，飞雁点遥天。
定襄雨中::陆深::细雨重门寂，新凉病骨清。河山襄子国，关塞代王城。独夜闻鸡早，高云过鸟轻。断桥题豫让，身后尚留名。
纪送太傅相公归阙::范仲淹::搢绅谁敢望差肩，独向昌期协半千。首会云龙游少海，亲扶日月上中天。碧油两就元戎镇，黄阁三提冢宰权。坐致唐虞成大化，退居师傅养高年。闲披丹诀开炉灶，醉度清歌被管弦。同榜几人登将相，满朝今日羡神仙。松楸薙草思纯孝，里巷挥金过昔贤。归赴诞辰知兑说，轻安拜舞寿觞前。
海子上即事::李材::驰道尘香逐玉珂，彤楼花暗弄云和。光风已转瀛洲草，细雨微添太液波。月榭管弦鸣曙早，水亭帘幕受寒多。少年勿动伤春感，唤取青娥对酒歌。
寓杭久无诗长至后偶赋怀归五首呈仁仲实::方回::荒城夜悄不闻更，小阁藏灯暗复明。酒已半消诗未就，雪应欲下雨微鸣。漫欣短晷回长至，转觉前修愧后生。归与儿曹煮春荠，故应有味胜鼋羹。
次韵阳孝本游翟家湾书院二首又一绝::苏颂::翟市西傍一径开，偶携亲友陟崔嵬。莫言第舍衡门陋，已有仙翁步屧来。日欲衔山回返照，风还吹雨压浮埃。才归便得诗盈轴，气猛才豪岂易陪。
芸屋储书::顾清::青青庭下草，芬馥掩椒兰。能令脉望走，使我缃帙完。邺侯彼何人，插驾万轴攒。而我千载馀，触事如面垣。孙翁识恨晚，闻风起三叹。缔构亦已勤，畜聚良独难。不知几年心，成此万玉山。屋下五綵衣，万卷胸中蟠。小出已高第，远图未容殚。春风开寿尊，酒绿衣裳斑。愿以卷中训，永奉膝下欢。青山拂新图，虹光起檐端。何当淩七峰，一快平生观。
长女生日::魏了翁::两地耶娘正健强，门楣况是得安郎。七年重会非容易，且为新阳酹一觞。
雪山::陆游::雪崦梅村一径斜，茆檐烟火两三家。眼明见此幽栖地，却恨吾庐已太奢。
荔支香新歌曲::锁瑞芝::海棠初醒华清睡，锦伞长生供游戏。《荔支香》里按新声，风流争说唐皇事。唐皇旧事说难详，别院离宫乐未央。閒却翠钗空贮盒，抛残红豆欲盈箱。金盘颗颗呈佳果，雪质冰肌看磊砢。玉儿娇韵两无双，剥鲜笑卷珠帘坐。梨园子弟试轻喉，一幅绫绡十斛愁。唱到生辰新制曲，六宫无语尽低头。人生悲与欢相续，左车动摇病已伏。芳树移来南国轻，凉风吹到西头促。《霓裳羽衣》舞且歌，封事飞传唤奈何。恨杀李、杨双相国，君王妃子别愁多。渔阳鼙鼓纷纭起，珠沈玉碎梨花死。黄泉碧落两茫茫，空传名字留仙史。吁嗟乎！侧生当日翠眉开，扰扰红尘吊马嵬。关内六军陪辇去，岭南一骑捧盘来。
落花::李冰若::翠影黏天绿满枝，落花风里雨丝丝。人间别有伤心境，不但香消酒醒时。
次韵可闲居士题双松高士图::德祥::如此溪山著此身，春袍犹带洛阳春。寻思马上看花梦，暖雨香埃属别人。
赠郑瀚生::郑孝胥::君于我厚矣，不鄙谓我语。所云讵无缪，政自出肺腑。闻君道贤伯，老辈具风矩。门中足师法，岂复假外取。亲贤远不肖，此事已为主。性情端且厚，俊哲必乐与。文字艺之末，费日浪自苦。但当勤读史，大义了今古。自居在何等，肯作流俗伍？知君多良友，走也岂足数。离居傥相忆，莫哂渠言腐。
欲之新乡答崔颢綦毋潜::李颀::数年作吏家屡空，谁道黑头成老翁。男儿在世无产业，行子出门如转蓬。吾属交欢此何夕，南家捣衣动归客。铜炉将炙相欢饮，星宿纵横露华白。寒风卷叶度滹沱，飞雪布地悲峨峨。孤城日落见栖鸟，马上时闻渔者歌。明朝东路把君手，腊日辞君期岁首。自知寂寞无去思，敢望县人致牛酒。
读西湖志纂二首 其二::金朝觐::林有孤山苏有堤，勾留白傅是湖西。六桥花雨仍遗迹，十里笙歌半客蹊。天子时巡筹富庶，才人情思寄标题。何年得入星槎路，不隔浮云望眼迷。
灯下赏菊::周伦::更漏沈沈客满筵，旋移黄菊素屏前。即开尊酒聊乘兴，乱发灯花若斗妍。看去醉疑蒙紫雾，折来香欲动华颠。相看记得长安夜，对影题诗又五年。
歌::李陵::径万里兮度沙漠。为君将兮奋匈奴。路穷绝兮矢刃摧。士众灭兮名已隤。老母已死虽欲报恩将安归。
送牧堂上人游五台::孔尚任::层崖翠接尉蓝天，百太清风待皎然。古雪难消山北面，春莺懒到寺东边。经色渡水何妨湿，衲袖穿花更觉鲜。不比人间行路苦，离情也废一宵眼。
秋思::邝露::秋思不可触，触处定伤离。是日看杨柳，青青异昔时。羊肠先雁路，马首后鸦期。行路难如此，踦人方自知。
祷富沙::华岳::十年踪迹淖泥沙，为炷灵香祷富沙。万里无由诣霜阙，一书聊欲为星槎。解骖许我来齐晏，释缚从君问左车。他日横飞上麟阁，行祠当为建京华。
和宋简州牛头山留别韵 其二::吴廷相::赐马题诗宠并之，欢生赠佩去迟迟。他年若过平山下，壁上龙蛇动已知。
青玉案·赋得轻罗小扇扑流萤::黄之隽::晚凉才过窗纱雨。正浴罢、持纹素。帘外无人萤自度。微光一点，欲吞还吐。飘过花阴去。因风吹落罗裙底。忽漫随风又轻举。玉腕兜来缘扇住。销囊悬向，谷幮眠处。闪闪星星许。
椒菊枕::洪咨夔::矮檠矻初年，细字窘晚节。天怜蠹书障，神授鸿宝诀。金葩凉而严，丹宝温以烈。两囊贮风露，半簪藉霜雪。芬透顶{左宁右页}爽，清祛脑脂热。梦魂寥廓远，宇观沆瀣澈。云开月更朗，电掣岩欲裂。术妙刮膜金，功过刳蟆铁。聱牙读楚诅，琐尾窥越绝。不忧幻景侵，且喜翳根灭。颂花醉春温，餐英饱秋洁。涂屋兆蕃硕，饮潭进耆耋。况兹芳泽聚，尽洗空华结。夜气存虚明，天光发昭晰。须弥能微尘，渤澥或丘垤。不直一笑粲，已判双眦决。
挽李汉章郎中五首 其三::祁顺::赈饥遥为主分忧，百万生灵病已瘳。一派濠梁亭下水，载君遗爱日东流。
缘识::宋太宗::逍遥我命在玄穹，鹤宿霞栖景致中。自得安宁兼养道，更将利益屏群雄。渊深引古知今用，劈斫区分尽可通。和畅五音从豁达，乾坤之霭溟蒙。
寄刘知言::林季仲::年来何止二宜休，合把身名付钓舟。寒食又冲花下雨，晚塘渐狎棹前鸥。推居谁复如公瑾，种竹犹怜似子猷。来坐梅阴引春酒，微酸点点著枝头。
如梦令·墙角黄葵都谢::许有壬::墙角黄葵都谢。开到玉簪花也。老子恰知秋，风露一庭清夜。潇洒。潇洒。高卧碧窗下。
白日梦十章再用仓海韵 其七::胡云飞::我马玄黄汗血流，路深不见使人忧。罡风漫捲铢衣袖，寒雨犹侵玉辔头。久待难传黄石赐，欲从未许赤松游。双成劝与共车去，冠盖俨然缨络柔。
池头::晁说之::长夏悠悠百计非，可怜北客制南衣。池头风晚萍根合，何处杨花不得归。
灞桥即事::李寄::孤剑游秦日，长吟托与时。山人唐李泌，酒客晋王尼。沧海何其横，银章未可期。云山与匹马，一一入新诗。
送陈元白归省三首 其一::湛若水::西掖垣西小草堂，一星悬处几星霜。孤舟书剑趋庭日，记得斋居此坐忘。
送何绛适楚::王邦畿::荷叶如箕任簸扬，明珠成雨落池塘。江陵日暮歌声起，且为停车问楚狂。
王原庆有诗寄谢丈签判子畅尉曹具以见及次韵::赵蕃::相望千里旧闻风，何意论交邂逅中。别去伤心念风雨，诗来满眼眩青红。通家契好君能记，末路飘零我亦同。江左名流数王谢，一时况有小安丰。
宾于将返武康以所携笋蔬麦餈见赠赋此送之 其四::许传霈::十日平原醉若泥，新添佳话到前溪。云巢山色乌程酒，准待来年再品题。
送查邑侯内招::张穆::应龙在赤水，鳅鲋咸沾濡。一朝负赤木，矫首淩天衢。沾濡欣有托，去我岂不孤。当春草木长，桃李馀芬敷。既爱桃李荣，下及存栎樗。相安在和煦，后恐雷电殊。清晨戒黄犊，老幼为奔趋。行将对高阙，莫惜及民肤。
鹊桥仙 舟行至碧湖，与瞿禅联句::王季思::市声不到，晓钟未动，渡水闲云几朵。滩前滩后浪如山，正昨夜雷湾雨过。烟岚照眼，水风散发，佳处容人并坐。若教吹笛到银河，料应有双星识我。
在荔浦忆永福县宅::纪曾藻::传舍匆匆又促装，苦思水竹即沧浪。霜痕染树红踯躅，山影浸江青凤皇。锁印恰当开瓮后，放衙时到小桥旁。牙章虎节南关路，记取先生旧草堂。
太常引::张雨::莫将西子比西湖。千古一陶朱。生怕在楼居。也用着、风帆短蒲。银瓶索酒，并刀斫鲙，船背锦模糊。堤上早传呼。那个是、烟波钓徒。
谒鄂王祠::韩雍::南渡君臣社稷轻，独将大义振孤兵。两行泪滴中原地，一点心悬五国城。竹帛芳名今照古，庙堂遗像死犹生。九原若遇秦奸贼，为问谁家父子荣。
艳曲八首 其五::何景明::粲粲东城子，盈盈南陌姝。自矜夫婿贵，翻笑使君愚。日暮采桑去，空回五马车。
书馆::黄庚::池馆深深锁翠凉，课余多暇日偏长。屋连湖水琴书涧，窗近花阴笔砚香。吾道尚存贫亦乐，客身长健老何妨。十年心事闲搔首，厌听蝉声送夕阳。
和尹谏议史馆山池::王维::云馆接天居，霓裳侍玉除。春池百子外，芳树万年馀。洞有仙人箓，山藏太史书。君恩深汉帝，且莫上空虚。
渔家傲 其一::朱祖谋::绕榻书签兼画帧。朦胧散帙何曾竟。老去不禁茶力猛。微睡醒。风炉煎术供秋病。万里碧云生雁兴。行行书破青天影。楼月半升帘薄暝。阑独凭。商音满耳无人听。
依韵和仲源暮冬见寄::梅尧臣::曾未学黄庭，衰颜已可惊。诗能如阮籍，评不愧锺嵘。玉轸调初美，冰壶想更清。兔园风雪甚，还听鴈来声。
罗浮庵::何南凤::山城高尽处，选胜立招提。沙白川为带，烟青峰作帏。定中闻远鸟，坐起见遥池。每到南屏静，亲人月色低。
和张器先十绝 其三::杨万里::谁云涸辙困波臣，合脱青鞋立缙绅。寄与有司高著眼，后来文格待渠新。
颂古::释道颜::二乘菩萨何年尽，诸佛凡夫早晚休。世情但将公道断，人心难似水长流。
杂咏::黄庚::柳嫌暮雨莺声涩，花怯东风蝶梦寒。偶忆故园春色好，他乡花柳带愁看。
和陶《拟古九首》 其一::卢青山::遥遥原中茅，索索江边柳。商声振孤怀，怅立忽已久。作别不信年，初冀百年友。远水无佳帆，忧心烈如酒。浮世交繁华，中心久相负。落叶堕淤泥，泥上枯苔厚。采撷不能尽，青蕤亦何有。
中秋三首 其一::黄淮::金水平分夜气寒，月轮飞上碧云端。可怜今夜圜扉里，不比寻常一样看。
八月十四日夜刀坑口对月奉寄王子难子闻适用::黄庭坚::去年对月庐陵郡，醉留歌舞蹋金沙。今年今夕千峰下，新磨古鉴动菱花。寒藤老木被光景，深山大泽皆龙蛇。西风为我奏万籁，落叶起舞惊栖鸦。遥怜城中二三友，风流惯醉玉钗斜。今夕传杯定何处。应无二十四琵琶。
金陵怀古::董纪::六朝事迹今何在，禾黍离离满地愁。商女隔江犹唱曲，远人怀土莫登楼。潮随雁落回京口，山作龙蟠护石头。记近酒家曾夜泊，秦淮寒月照孤舟。
会肇庆黄通判乐语口号::洪适::古锦衔标户户知，瀛洲准拟上云逵。当今便便五经笥，自昔汪汪千顷陂。肯向江边留鹢首，莫辞花底罄鸱夷。康沂成咏颁归诏，剥啄相寻后会期。
赠唐祖二子::王翰::鸿飞遵枉渚，鹿鸣思故群。物情尚劳爱，况乃予别君。别时花始发，别后兰再薰。瑶觞滋白露，宝瑟凝凉氛。裴徊北林月，怅望南山云。云月渺千里，音徽不可闻。
嘉泰三年皇后册宝十三首 其十一::郊庙朝会歌辞::妇荣于室，通籍禁中。班列有次，车服有容。佐我关雎，鹊巢之风。被之僮僮，曷不肃雍。
早省黄云山::区元晋::仙城瞻昧爽，宿霭傍林开。翠重云连径，光涵玉映台。疏星萤共照，轻露叶还堆。寒食梨花遍，遥闻谷鸟催。
送楚十少府::常建::微风吹霜气，寒影明前除。落日未能别，萧萧林木虚。愁烟闭千里，仙尉其何如。因送别鹤操，赠之双鲤鱼。鲤鱼在金盘，别鹤哀有馀。心事则如此，请君开素书。
土番竹枝词 其五::郁永河::丫髻三叉似幼童，发根偏爱系红绒。出门又插文禽尾，陌上飘飖各斗风。
病眼喜郡守见过::方孝孺::目疾不饮酒，昏昏心意烦。忽闻郡守至，出户强开颜。况睹温粹姿，复聆岂弟言。乃知盛名世，属任多才贤。神欢坐忘疲，欲起屡相援。笋𬞞雨馀美，细酌林花间。风煖落英过，日斜归鸟喧。苦云事填委，未暇苏痌瘝。高位不易居，斯民良亦难。一夫或冻馁，仁者为悲酸。腐儒实无能，教士惭素餐。临觞愿有祝，早使群黎安。
二月二十八日雪晴步上西山亭示天用兄弟二首 其二::周紫芝::晴色牵人出，春风恼不归。鸟争呼永日，花各醉斜晖。杖策从谁去，持杯与愿违。兵戈愁外满，人物眼中稀。
骢马行::杜甫::邓公马癖人共知，初得花骢大宛种。夙昔传闻思一见，牵来左右神皆竦。雄姿逸态何崷崒，顾影骄嘶自矜宠。隅目青荧夹镜悬，肉骏碨礌连钱动。朝来久试华轩下，未觉千金满高价。赤汗微生白雪毛，银鞍却覆香罗帕。卿家旧赐公取之，天厩真龙此其亚。昼洗须腾泾渭深，朝趋可刷幽并夜。吾闻良骥老始成，此马数年人更惊。岂有四蹄疾于鸟，不与八骏俱先鸣。时俗造次那得致，云雾晦冥方降精。近闻下诏喧都邑，肯使骐驎地上行。
答和吕侍读::欧阳修::昔日题舆媿屈贤，今来还见拥朱轓。笑谈二纪思如昨，名望三朝老更尊。野径冷香黄菊秀，平湖斜照白鸥翻。此中自有忘言趣，病客犹堪奉一樽。
阙下咏雪（二首）::蔡羽::寒光逼四隅，瑞气满皇都。素女开金镜，游人在玉壶。蓬莱驾白凤，汤殿浴霜凫。别有藏香室，红烟傍碧衢。
宿慈祥室::释德洪::行智慧心名解脱，绝荆棘地号慈祥。烟消火冷诸缘尽，憎爱化为平等光。
清明感事 其二::王禹称::日转鞦韆影渐斜，忍闻弦管在邻家。儿童不惯贫滋味，刚拾榆钱索买花。
次许秀才韵二首::裘万顷::拙工不量力，自谓中了了。高谈盖一座，众可己独否。斯道临斧斤，汗背血两手。旁观信善斲，莫肯告以道。
挽袁太玉八律 其六::邓云霄::便便腹笥五车书，博览三冬富有馀。邺架谁能窥李泌？茂陵空老病相如。野磷似点燃藜火，残卷重披走蠹鱼。时有行人暗挥涕，隔江遥望好楼居。
绝句三首 其二::林光::寻行数墨祇昏尘，百涅千磨转畏人。狂药浇狂还不谢，百年回首莫伤神。
杂歌谣辞。得体歌::佚名::得体纥那也，纥囊得体那。潭里船车闹，扬州铜器多。三郎当殿坐，听唱得体歌。
浣溪纱 丁亥重九斯奋先生命和小杜词以塞责::周燕婷::开到黄花蝶不飞，亭园一角冷香微。倚栏静待雁儿归。秋水淡流他日梦，远山红染夕阳晖。又因新瘦怯寒衣。
送唐郎中还留都兼寄黄仓曹::欧大任::严程风雪肃旌旄，君去留京总署劳。馈饷暂烦萧相国，孝廉谁似范功曹。红亭握手惟孤剑，白发交情只浊醪。同舍黄郎应问我，自怜憔悴掩蓬蒿。
唐二妃像::刘克庄::不但烹三庶，东宫亦屡危。元来玉环子，别有锦绷儿。
又六言::程俱::临汝音容近隔，源明生死俄分。可但一朝千古，真成聚沫浮云。
纪事二十四首::梁启超::匆匆羽檄引归船，临别更悭一握缘。今生知否能重见，一抚遗尘一惘然。
春日田园杂兴二首 其一::梁相::膏雨初晴布谷啼，村村景物正熙熙。谁知农圃无穷乐，自与莺花有旧期。彭泽归来惟种柳，石湖老去最能诗。桃红李白新秧绿，问著东风总不知。
题朱曾二君合照::夏子重::长江之水荆门来，势激鹅峰万壑雷。汪洋环绕七千里，其中往往生奇才。我从乡闾识朱子，行芳志洁争兰芷。闻君更有金石交，高情复欲淩云霄。一在荆门一吴下，睽隔何啻汐与潮。大海萍踪忽相聚，一见投契如漆胶。遂令画工肖厥象，入座怡怡分弟长。千里一室哲不违，岂独丰神传畅朗。呜呼世之人夫妻，相苦兄弟为仇君，臣冰泮父子云浮。而况朋友适相值，本非天合由人谋。展君斯图肃然敬，日月并曜东西头。名流景仰动歌咏，感令交谊崇山邱。丹青垂耀永无极，不废双江万古流。
新乡城西昔送李学宪于鳞至此感怀 其四::谢榛::文旌西去感秋风，汉代豪华祇废宫。静夜搜奇心自远，千年宝气有无中。
影::吴金水::荇叶浮沉苇叶残，深秋世界已阑珊。苍云白狗迷离态，投在寒塘冷水间。
采桑子·彤霞久绝飞琼字::纳兰性德::彤霞久绝飞琼宇，人在谁边？人在谁边，今夜玉清眠不眠。香销被冷残灯灭，静数秋天，静数秋天，又误心期到下弦。
和待隐园二十咏 其九::夏良胜::嫩叶柔条押障青，顿教图画失真形。老松怪底生崖壑，不作人家倚屋屏。
舟过金陵钟山戴雪而卧凝眺有感::郑孝胥::依依钟阜旧崔嵬，负雪尤怜玉一堆。词客还从江上过，濠堂端付梦中来。蹉跎知遇存黄土，寥落朋侪隔酒杯。曾是华年磨灭地，不关儿女漫兴哀。
小山堂赋荔枝酒 其二::全祖望::闻道三年后，芳膏变墨香。风尘感缁素，物态反苍黄。守白应难久，通元别有方。劳君且封闭，莫漫倒樽尝。
游城南园林 其二::薛蕙::徙倚茑萝径，徘徊松桂林。寻云延远步，窥水莹幽襟。微子共行乐，终然孤赏心。
咏怀六首::庾信::其一楚材称晋用，秦臣即赵冠。离宫延子产，羁旅接陈完。寓卫非所寓，安齐独未安。雪泣悲去鲁，凄然忆相韩。唯彼穷途恸，知余行路难。其二畴昔国土遇，生平知己恩。直言珠可吐，宁知炭欲吞。一顾重尺璧，千金轻一言。悲伤刘孺子，凄怆史皇孙。无因同武骑，归守霸陵园。其三榆关断音信，汉使绝经过。胡笳落泪曲，羌笛断肠歌。纤腰减束素，别泪损横波。恨心终不歇，红颜无复多。枯木期填海，青山望断河。其四摇落秋为气，凄凉多怨情。啼枯湘水竹，哭坏杞梁城。天亡遭愤战，日蹙值愁兵。直虹朝映垒，长星夜落营。楚歌饶恨曲，南风多死声。眼前一杯酒，谁论身后名。其五周王逢郑忿，楚后值秦冤。梯冲已鹤列，冀马忽云屯。武安檐瓦振，昆阳猛兽奔。流星夕照镜，烽火夜烧原。古狱饶冤气，空亭多枉魂。天道或可问，微兮不忍言。其六日色临平乐，风光满上兰。南国美人去，东家枣树完。抱松伤别鹤，向镜绝孤鸾。不言登陇首，唯得望长安。
戏酬皇甫十再劝酒::白居易::净名居士眼方丈，玄晏先生酿老春。手把屈巵未劝我，世间何处觅波旬？
久留少城::刘望之::好去相关乌角巾，却来躏踏软红尘。酒因觅睡方成醉，金为收书更觉贫。屡入草堂难下语，少留药市恐逢人。可怜吊古凄凉意，只向扬家往返频。
水围六首 其二::弘历::淀池春水碧于蓝，凫雁驾鹅乐意湛。集止固佳飞亦得，要当临取戒其贪。
太液池泛舟即事 其二::弘历::半月韶光尔许殊，冰消漭沆水平湖。更逢雨霁祥晖候，可唤仙游碧海图。理趣鸢飞复鱼跃，生机白芷与青蒲。对时怀远胥和顺，益凛亏盈奉化枢。
题竹 其二::杨荣::海上移来怪石奇，绿云深处竹猗猗。雨声昨夜春雷动，应是神龙化葛陂。
题沈继先东林小隐::陶宗仪::绿杨深处路萦迂，此是东林隐者居。古屋数楹苕涘若，清溪一曲辋川如。风前竹疃能频洒，雨后蔬畦或自锄。岫色浮空排闼近，波光漾日上帘虚。携琴访友行观稼，展席呼儿坐钓鱼。逸兴每邀明月饮，雅怀常共白云舒。种花有谱晴多好，擢桂无心梦久疏。濡笔漫修高士传，焚香遍读古人书。未辞活计同鸠拙，故喜形骸类鹤臞。亦欲放舟寻旧约，相期当在早凉初。
送逸人归茅洞::周文璞::三君乖白鹄，各在一山椒。子去穿茅洞，人方采药苗。花连云气近，松转水程遥。想得寻幽侣，空歌散午朝。
代赠某将军 其三::岑徵::春雷隐隐应灵鼍，纛下西挥指日戈。勒石计时临瀚海，洗兵先自挽银河。填平云梦降旗盛，饮涸潇湘战马多。记室不才惭授简，帐前亲命制铙歌。
述怀::林俊::绵薄何能受，衰颓转见亲。身多为国瘦，家颇好贤贫。山斗瞻依近，羹墙梦寐真。陶型心故在，末俗几还淳。
与友奕::沈光文::吟罢客方至，疏枰手自开。不堪观败局，聊欲试燃灰。野竹声初静，遥风翠亦来。谁兴淝水业，且复共衔杯。
张椒云前辈北山归隐图次韵::李羲钧::乞身终拟达重阍，想像归夹松菊存。花药一庭收远志，图书万卷付长恩。可须索米从仁祖，会见栽杨出义孙。枌社傥容陪近局，青山把酒对开轩。
寄娄一斋病中::江源::一别先生一月馀，高斋卧病近何如。青囊不用参苓味，自有中和养太虚。
丰泽园演耕::弘历::帝耤耕将举，苑卿甸早治。多因重稼穑，讵祗习威仪。沃壤南东矣，新犁往复之。鸟鸣春欲半，蠖屈土全滋。农父荷锄立，亲藩布种随。淰云欣有渰，膏泽被无私。每以试耕日，频思观礼时。豳郊宛在目，不必咏周诗。
咏白莲七首 其七::李坚（贞夫）::分明仙种隔寻常，时逐薰风送粉香。芸馆槐亭清绝处，大胜艳冶与浓妆。
金精歌::曾原一::玄龙捲雨翻东溟，万华变灭如轻尘。雹拳破瓦万甲疾，祇恐天地今无春。东来一马当轩下，云叶眵剥天痕青。云开衡岳韩子到，此事恍惚今难凭。桃源有路不可入，桃花影绝那得寻。喳喳鹊鸣拔鸟起，岂子伟语曰沧溟。联骑瘦蹇踏脆绿，见者谓我椒庭人。瑶琴飞响暗雪瀑，杰句泣画逃山精。胸蟠玉虹世李白，笔舞铁锁今颜卿。飞仙遗章出天韵，引觞清酌球琳鸣。泉淙淙兮灵鼓，山崇崇兮太古。神明有舍炳万象，何处人间非紫府。灵根晔晔贯元气，瞬睫蓬莱无弱水。云褷褷，露泚泚。米珠簸兮方秤，橘社同兮舟里。
莲叶观音恩禅师所藏同路宣叔赋::元德明::瑞相分明一叶中，华严性海共圆通。补陀自有丹青变，画史区区可得工。
送马天瑞还京::康海::庚申长安一见君，知君气盖千人军。正德八年定蜀贼，延绥健儿如虎奔。此时天子方西顾，名公才将如云屯。君从制帅适经过，老眼拂拭知有人。果然三月破绵汉，遂令巴蜀无风尘。向也王师亦尝奋，山东河北根株尽。岂系将军纪律疏，由来战士骁腾靳。扫荡宁夸廖贼收，笑谈直羡终郎俊。渭水秦山壮气回，金台恒岳益崔嵬。相逢意气还如昔，愧尔经邦济世才。
天仙子 题宗室孚世伯母高恭人荼蘼花册子::梁鼎芬::一抹春痕轻绣碧。脂零方絮伤心色。玉郎肠断已年年，看不得。人头白。閒庭寂寞敲诗客。
减字木兰花·尘心起处::谭处端::尘心起处。隔了逍遥云水路。不起尘心。色相还空猿马擒。而今勘破。保守天真闲里过。欲识天真。白玉黄金铸就身。
夜坐即事呈修竹监簿::黄庚::一室冷於冰，秋高夜气清。月窗搀灯影，风叶乱琴声。寡慾知身健，安贫觉累轻。吟边闲倚竹，谁识此时情。
和七兄山蓣汤::黄庭坚::厨人清晓献琼糜，正是相如酒渴时。能解饥寒胜汤饼，略无风味笑蹲鸱。打窗急雨知然鼎，乱眼晴云看上匙。已觉尘生双井椀，浊醪从此不须持。
次啸云师韵感时::汪茂荣::金瓯新奠泰山安，盈耳纶音拨置难。挟纩殊怜三伏暖，吟诗尚怯五更寒。齐家无处室虚白，蠹国有人颜渥丹。领略牵丝游戏意，莫成轻命倚危栏。
次刘秀野蔬食十三诗韵 其十 芋魁::朱熹::沃野无凶年，正得蹲鸱力。区种万叶清，深煨奉朝食。
法性寺::张诩::碧眼少林专面壁，西来意旨本无传。翩翩只履西归去，留下桃花备问禅。
秋后经废寺::林应亮::露槿霜枫秋满寺，瓦烟疏冷石床隈。萧条更值寒风后，黄叶深于旧路苔。
红石榴 其七::屈大均::才看绛采满繁茎，已望天浆一雪酲。烽燧每教人巧笑，冰霜难夺尔孤荣。朱房荐处蒲萄让，素粒开时小凤争。华实有谁能并丽，为君裁赋答奇生。
𤱶亩不忘君::林希逸::君幸逢尧舜，孤忠岂敢忘。身虽居𤱶亩，志亦在岩廊。草野栖身久，钧天去梦长。烟霞虽自乐，日月愿依光。炙背当如甫，披裘莫学光。此生名未立，金马进封囊。
泖滨见荷花二首 其一::邵亨贞::每爱西湖六月凉，水花风动画船香。碧筒行酒从容醉，红锦游帷次第张。月殿承恩沾沆瀣，星槎流影下陂塘。江南秋冷红衣落，离立西风旧恨长。
庚子端午次潘明举韵二律 其一::叶颙::世乱飘零席未温，香蒲何暇荐芳尊。伤时倍觉孤难立，访旧空惊半不存。灿灿火榴明照眼，离离烟草暗销魂。赐衣恩宠承平旧，今日干戈未暇论。
公子::刘仔肩::玉雪诸公子，联翩出凤城。柳横丝障绿，花拥绣衣明。玉勒回香骑，金丸落小莺。晚酣邀上客，歌吹向蓬瀛。
送徐圣可十首 其一::王质::此州斗大故为悭，金印如之足解颜。他日低头看屈肘，亦思王老住胡湾。
望江南 其一 客有询南市者，填此答之::张克家::南市好，瓦屋若云屯。小筑香巢招乳燕，深藏窟室驻孤鸾。翠柏竹林村。
初春漫成时闻同年林晨患眼疾::程滨::兼天细雨织轻阴，料峭春寒不可禁。此日闻君初眚目，穷涂剩我倍伤心。回塘弱柳随身绿，曲径疏梅逐日深。可是檐前旧飞燕，经年故垒正追寻。
清平乐 春夜听雨::杜文澜::小楼灯倦，愁听檐声溅。隔巷桃花红太贱，瘦尽东风谁怨。钿车空订归期，锦鸳暗湿香泥。明日疏帘休卷，春寒燕子来稀。
送谢希孟归黄岩四首::陈傅良::圭壁袭缫藉，山龙饰衣裳。不闻燧古初，而兴自虞唐。毁车崇骑射，隶作篆籀藏。至今人便之，秦亦忽以亡。
题小景::程敏政::黄叶风前守钓矶，石梁沙口负薪归。轮蹄只在青山外，想见红尘扑面飞。
送张仲良二首 其一::韩元吉::客里亲朋别，诗成倍黯然。春风动花柳，归路绕云烟。共绝过门盗，俱无使鬼钱。生涯知底许，消息幸频传。
幽居十二咏和鲁南 其二 焚香::顾璘::烟生沈水细，火宿博山温。鼻观自相媚，无劳矜返魂。
奉呈衮甫先生并题金薤琳琅斋诗稿::黄浚::东南元气在狂儒，谁遣雕虫溷壮夫。觅句妙参成纪髓，采风亲蹑拂林都。旧游沈李应哀邺，昨梦羹莼傥忆吴。闻说三神舟不到，问奇犹许入门趋。
赠杜翘生本崇典试贵州 其一::曾广钧::春殿赐书钤凤尾，秋风弭节度龙标。丹墀宠锡君恩重，紫逻关山驿骑遥。乡梦千重鸥外堕，黔云一片马前骄。故家莫郑多才子，好第文章报本朝。
和邑令郭愚谷先生中秋遣怀::孙思敬::今夕谁家秋兴多，团圞应不让嫦娥。倘然造化无知识，佳节寻常一例过。
浪淘沙（梅）::陈亮::院落晓风酸。春入西园。芳英吹破玉阑干。墙外红尘飞不到，彻骨清寒。清浅小堤湾。瘦竹团栾。水光疏影有无间。仿佛浣沙溪上见，波面云鬟。
孟夏雨凉宴吴杰斋舍::梁兰::孟夏时景清，旅人胡郁纡。弦诵少遑暇，壶觞聊与娱。况兹吴生舍，颇类静者居。高枕沐轻雨，幽兰被前除。朋尊湛芳醑，三豆登时蔬。襟怀各云畅，礼法亦不疏。逍遥永朝夕，絷我空谷驹。
御街行 题太湖傍精蓝::董俞::小亭无数秋云压。雨筱凉侵榻。帘前千顷即澄湖，点点青螺插。有个高僧，赤髭白足，说尽生公法。十年惯把溪山踏。野鹤孤飞匝。此中撇下万千般，消受茶枪菜甲。松阴夜静，长歌岸帻。皎月纤痕捻。
神龙后乌鹊窠谣::佚名::山南乌鹊窠，山北金骆驼。镰柯不凿孔，斧子不施柯。
秦楼月::杜文澜::月沉沉。秋窗寂寂宵深深。宵深深，暗魂何许，步遍墙阴。空房遗影悲青琴，黄泉碧落愁难寻。愁难寻，无人诉得，咽泪归心。
冯郡丞汝言入计暂还海口吴郎中峻伯沈参军子刚出饯同赋得山字::谢榛::岁暮长安送客还，驿亭疏柳不堪攀。星轺欲发仍呼酒，春草相期一解颜。陌上清霜迎剑舄，笛中明月动关山。海门冻合三吴舫，此日冯唐鬓易班。
句::李迎::籍甚人言易已东。
华项云游江西::子贤::日照香炉缥缈峰，半天万仞金芙蓉。上盘剑气干星极，下有隐士巢云松。澄潭湛湛龙归钵，细草青青鹿养茸。好去海东诗画客，采兰江口听烟钟。
登九会台::于炳文::今日重阳日，菊花开未开。飘飘风扫径，泛泛露迎杯。甚喜诸同□，相期九会台。临归逢胜赏，留句在岩隈。
减字木兰花·维熊佳梦::苏轼::过吴兴，李公择生子三日，会客，作此词戏之。维熊佳梦，释氏老君亲抱送。壮气横秋，未满三朝已食牛。犀钱玉果，利市平分沾四座。多谢无功，此事如何着得侬。
题邹一桂花卉卷十五首 其十三 菊::弘历::姓名合在高士传，品格从标晚节花。五柳何尝信贫约，金台玉盏醉流霞。
过覃氏水南别墅::张嵲::销忧苟自诬，策杖来幽墅。浮舟绝碧水，蹑履遵远步。置酒危埼亭，开襟面孤屿。川浅不兴波，春阴易成暮。杂花开照牖，细草生侵路。虚槛满夕岚，空阶连水雾。物变知节暄，地僻嗟所寓。干戈莽未定，胜集何能屡。觞咏答佳游，更筹促归驭。一水限山城，风烟眇回顾。
缘识::宋太宗::体道前贤，礼乐为先。纵横逸豫，言发自然。多知博物，文德心悬。孰能若此，宇宙推迁。
乌石舟中夜坐::张凤慧::一路奇峰迥，空明石不顽。殷勤溪畔水，流梦到东山。
归鸦 其一::魏学洢::肃肃归乌带夕阳，萧条寒色上垂杨。遥空泼墨侵云乱，树杪浮青泻影长。数亩荒烟山寺白，半竿残照短墙黄。故园择木知何处，客路闻啼秋思凉。
过邵伯::罗钦顺::闻说去年湖水汎，旧痕依约半柴扉。今年一饱天公赐，处处牛车刈麦归。
黄山村::芮麟::入山云树合，鸡犬寂无哗。还啮牙根断，山衔日影斜。土地齐种麦，茅屋半栽花。卜筑期他日，村醪或可赊。
登支硎山怀桐岑子::屈大均::支公乘白马，缥缈上丹霄。云起莲花寺，天飞瀑布桥。闻君挥玉麈，与客论逍遥。异日南溟徙，凌风一见招。
酹江月 题陈都宪希冉双玉合藏卷::陈霆::白杨风雨，算天涯、过了几番寒食。谁信客床胡蝶梦，竟做游魂羁魄。杜宇难归，薤歌谁举，云渺稽山窟。攒封无主，土花凝满苍碧。早是天道非亏，仁人有后，兰玉孙枝出。袍笏不施鳖石拜，来访苍梧荆棘。剑合龙津，鹤归华表，重瘗兰亭墨。空山皎月，物华光射双璧。
长亭怨慢 又和外絮字韵::屈蕙纕::怅飞尽、桐花桐絮。尘锁妆楼，网萦珠户。柳外阑干，昔时罗袖共凭处。翠眉安在，又绿暗垂阳树。惜逝水华年，忍更忆、琐窗欢聚。薄暮。正画帘微雨。点点漏声频数。梦残酒醒，那复伴、夜深低语。最苦是、红谢榴花，问燕子、雕梁谁主。算一例、端阳佳节，两番愁度。
千秋岁 早发::黄永::晓烟如织。猛驾舟如叶。双桨动，孤帆揭。水声惊舵尾，岸影移窗隙。抬眼望，一轮红吐扶桑日。辜负今番忆。容易前番别。清梦醒，柔肠结。帐垂珠带绕，被冷红绫摺。闲问取，朝来曾过谁家驿。
霜天晓角 轮台::卢前::轮台过矣。一瞥三千里。回望沙洲浮翠。层云上、歌声起。古来边戍地。枕戈追旅思。今日何分南北。十三族、一家耳。
丁巳三月十一日乘涨过鸿华庵偶成六绝题壁 其二::张萱::半幅蒲帆一刹那，为乘新涨始经过。登楼嘱付降魔杵，莫逐诗魔与酒魔。
贺新郎（赠紫元）::葛长庚::极目神霄路。斗柄南、丹华翠景，红霞紫雾。手折琪花今似梦，十二楼台何处。犹记得、当时伴侣。东府西台知谁主，忆当时、自泻金瓶雨。人间事，等风絮。上皇赫赫雷霆主。我何缘、清都绛阙，遽成千古。白鹤青乌消息断，梦想鸾歌凤舞。应未得、翻身归去。业债须教还净尽，这一回、尝遍红尘苦。归举似，西王母。
同李总戎游大悲寺::江源::仙梵嬉游半日陪，岩前金碧映楼台。好山入眼看无尽，他日携樽拟再来。
草庭为周元亮赋::凌云翰::无边风月满幽居，嬴得庭前草不除。犹忆耳提因学礼，尚存手泽在诗书。傍人错比康成宅，此地真疑葛亮庐。我尔有轩曾种柘，宁知意思复何如。
土番竹枝词 其二::郁永河::文身旧俗是雕青，背上盘旋鸟翼形。一变又为文豹鞟，蛇神牛鬼共狰狞。
蝶恋花 和太一韵::高旭::花正开时人已散。十斛蛟珠，便尔抛残半。一任江南风景换。沧桑味侬尝惯。蝶醉蜂狂愁思乱。无赖杨花，漠漠烟笼岸。醉去东皇肠欲断。搴帘细把春光看。
九日代妇作::黄淮::深闺寂寞怕逢秋，九日相思分外愁。羞对黄花弹泪眼，重重帘幕控银钩。
浪淘沙 其一 书丘逢甲岭云海日楼集后，时述庭将随陈公洽长官赴台湾，即送其行::卢前::梦寐海中山。何限凋残。岭云大句最辛酸。四百万人同一哭，别矣台湾。点将昔登坛。苦战乡关。一朝割弃恨无端。五十年前游钓地，今始能还。
梅花绝句::曹家达::一片清光照曲溪，美人形态半凄迷。剧怜雪后荒寒甚，薄暮归鸦不肯栖。
题古寺::于谦::古寺知何代，荒凉倚翠微。凝尘生佛面，落叶拥禅扉。殿迥香镫寂，廊空乌鹊飞。塔铃风外语，应似怨斜晖。
山行三首 其二 灵岩玩月::王鏊::浮云过尽碧天高，把酒层峰气倍豪。明月一年当此夜，旷怀千古属吾曹。琼楼玉宇身亲到，香径琴台首独搔。天柱峰头那似此，淋漓醉墨涴宫袍。
送龙岩林主学::刘克庄::官冷君行勿鄙夷，儒风未有盛斯时。进青衿子陈新义，为紫阳公广旧规。然否听人来议政，尊严无士敢嘲师。虀盐堪饱芹堪采，况值文翁适拥麾。
谭家庵::释函可::何处山门八字开，城西咫尺白云堆。但逢楖栗横担者，定是谭家庵里来。
次东乡雨夜枕上口占二首 其一::郭之奇::愁含溪涧色，梦破雨风情。只为家思旧，翻成旅绪新。
养贤::王令::万锺岂不多，财得孟子辞。千乘友子思，犹曰须我师。古贤不易养，养贤则已而。今贤养自易，无於古加疑。
送思上人还霅上::释宗泐::玄冬雨雪方载阴，闭门黄叶和云深。重冈复岭乌不度，岂有远客来相寻。怜君两屐无新齿，足趼荒途五百里。扪萝高陟麻姑坛，斧冰乱涉琴高水。为我岩居十日留，夜窗说尽东西州。平生故人得消息，既有新喜仍新愁。我方无以慰幽独，子来何迟去何速。山川悠悠锡影孤，海阔天高一黄鹄。谢君相知未深厚，索我诗词我何有。自嗟百挫英气摧，敢以文字誇人口。君当盛年宜自强，美玉雕琢为圭璋。明朝别后母相忘，水晶宫里泾川傍。
家大人七秩恭贺四首 其二::胡应麟::懿行三千就，遐龄七十延。竹宫观礼日，兰署校文年。六传巡滇骑，双旌入楚船。讴歌犹咫尺，拜舞大椿前。
题樾森楼四首 其四::王渐逵::杰搆新成岭海崖，越台珠馆并参差。飞甍静拂凝云壑，曲槛平临带月枝。蜃气几经山雨过，炎蒸常与陌尘辞。人间乐事休重问，只有山灵海若知。
醉图为南坡王时勉::徐庸::罢钓归来不系舟，便沽村酒醉乡游。梦魂只在鸥群里，明月芦花一片秋。
依韵和王安之卿六老诗仍见率成七::邵雍::六人相聚会时康，着甚来由不放狂。遍地园林同已有，满天风月助诗忙。文章高摘汉唐艳，骚雅浓薰李杜香。水际竹边闲适处，更无尘事只清凉。
奉和圣制春中兴庆宫酺宴应制::张说::千龄逢启圣，万域共来威。庆接郊禋后，酺承农事稀。御楼横广路，天乐下重闱。鸾凤调歌曲，虹霓动舞衣。合声云上聚，连步月中归。物睹恩无外，神和道入微。镐京陪乐饮，柏殿奉文飞。徒竭秋云影，何资春日晖。
李少府与杨九再来::孟浩然::弱岁早登龙，今来喜再逢。如何春月柳，犹忆岁寒松。烟火临寒食，笙歌达曙钟。喧喧斗鸡道，行乐羡朋从。
齐天乐 夏日::寇湄::画楼高处蝉嘶柳，几曲危栏同倚。映日冰心，迎风雪态，清彻香肌无暑。南窗雨洗。乍云隐轻雷，晚凉如水。扇引合欢，斜侵明月枕初欹。闲庭起来携手，渐黄昏院落，明河低坠。浴罢妆残，钗偏髻堕，雨点春山馀翠。轻绡卸体。怕一搦烟轻，不禁清吹。簟展湘纹，别有一腔秋思。
赋得长贫任妇愁::屈大均::交谪寻常事，忧心且自宽。贫知终窭好，富识可求难。仲子妻犹饱，黔娄妇未寒。浮云诸不义，谁得野人看。
处身吟::邵雍::君子处身，宁人负已，已无负人。小人处事，宁已负人，无人负已。
阮郎归三首 其三::史承谦::残冬风月未全寒，窗边梅蕊妍。一枝银蜡照芸编，此生无别缘。尘事减，远情牵，鱼书何处传？酒精香梦已都捐，无心忆少年。
硕人赵氏挽诗二首::李弥逊::毓秀名臣裔，来宾上相家。浮沤轻富贵，朽木视铅华。晓日俄晞露，春风自笑花。仙踪今不返，望断五云车。
双清阁咏雪::黄伯固::箕伯宵声怒，髽童早语咍。飞花先腊白，和气觉春回。暗动云都簇，先凭雨作媒。有情皆噤惨，无物不低催。阔洒吞平野，斜飞透隙埃。朦胧山下路，孤绝水边桅。厚载危倾压，阴机巧剪裁。溪流连底沥，蒙岭彻尖堆。妒舞时飘袖，催诗胜遣材。高将凌玉阕，清可并瑶台。密密疑霏屑，纷纷认落梅。诹龟古{左禾上皿下能}稏，宿鹭斂毰毸。冻案呵吟笔，高楼殢酒杯。市衢停辙迹，香篆冷炉灰。试问麻衣咏，何如柳絮才。一时聊纪事，著句郢难陪。
送冯卿归无锡::王遂::浮云出处泊无情，来辄成违去辄明。解后一时如失计，峥嵘千古却收名。静修香火宁非愿，归对渔樵更觉荣。旋汲惠泉烹顾渚，春风杖屦及山行。
秋日自广至韶江行有作 其七::屈大均::粼粼非石亦非沙，天作涟漪水作霞。不畏江寒频濯足，中流羡杀白莲花。
水龙吟·不须更问旁人::刘克庄::不须更问旁人，劝君自拂青铜照。幅巾短褐，有些野逸，有些村拗。两度呼来，也曾批敕，也曾还诏。笑先生此手，今堪何用，苔矶上、堪垂钓。白雪新腔高妙。把侬家、调疏称道。六韬未试，抑诗未作，如何归老。玉带金貂，星儿快活，天来烦恼。待自笺年甲，缴还官职，换山翁号。
齐天乐五十首 其四十五::端木埰::寂寥南宋诸公去，余音更曾谁嗣。蕙性缄愁，兰馨织韵，快读金荃新制。南州秀起。羡涤笔湘江，绮霞争丽。婉娈风情，玉田同世席须避。琼楼千古妙语，祗被坡仙按谱，余事而已。桂海英灵，榕门里闬，那便雕虫自喜。丹山万里。有名世文章，救时经济。转瞬华天，玉楼声共倚。
孝宗明堂前享太庙三首::真宗::明明徽祖，抚世升平。制礼作乐，发政施仁。圣灵在天，德泽在民。亿万斯年，保佑后人。
竹枝词和歌韵自扈跸上都自沙岭至滦京所作 其一 ::吴当::沙岭风清宿雨多，白云如雪夜陂陀。涧泉十里九曲折，北向天边作御河。
立秋同诸子限韵，分得「盐咸」二字 其二::张煌言::肺病朝来谢酒监，迎秋偏爱试单衫；楼中岂独愁王粲，林下何曾醉阮咸！清露微微沾薜荔，凉风澹澹拂松杉。故乡消息浑无据，满望鸿来寄一函！
戏史述古多问相::邹浩::穷当益坚愧枉道，心不胜术思齐贤。如何东里史夫子，骨相勤勤挥酒钱。
叔方先生过咏归亭二首 其一::沈右::短棹相过莫便回，咏归亭上且低徊。升堂拜母称觞后，隔竹呼童瀹茗来。八尺驼尼分紫锦，一双蜡屐破苍苔。空江草木虽摇落，犹有寒花带雨开。
癸巳岁除夜诵孟浩然归终南旧隐诗有感戏效沈休文八咏体作 其一 北阙休上书::程俱::说将且不暇，于时真自疏。深惭叔孙子，未办茂陵书。正自饥欲死，敢言忠有馀。平生畎亩志，本不羡严除。
初祖庵 其一::欧大任::九年事若何，辨此一心竟。学人入洞来，视此石上影。
独游玉泉寺::白居易::云树玉泉寺，肩舁半日程。更无人作伴，祗共酒同行。新叶千万影，残莺三两声。闲游竟未足，春尽有馀情。
游鯈图::许及之::碧草差差泛绿猗，未施鱼影乐先知。遥怜般礴明窗下，便是濠梁得意时。
梅花落二首 其一::江总::缥色动风香，罗生枝已长。妖姬坠马髻，未插江南珰。转袖花纷落，春衣共有芳。羞作秋胡妇，独采城南桑。
峡山飞来寺::朱完::传闻中宿寺，今始一登临。雨过前溪合，云连古洞深。猿声纷绝壁，僧梵度疏林。得睹空王宇，因知出世心。
南昌滩::武元衡::渠江明净峡逶迤，船到名滩拽zB迟。橹窡动摇妨作梦，巴童指点笑吟诗。畬馀宿麦黄山腹，日背残花白水湄。物色可怜心莫限，此行都是独行时。
子夜歌十六首 其十六::黎景义::愿欢如嵩柏，愿侬如女萝。枝枝自宛转，叶叶自婆娑。
赋得客帐梦封侯::魏学洢::燕山飞骑白如练，羽林夜诏趋金殿。宫妆武妓唱铙歌，甲光雪照银花片。材官小臣拜稽首，肘后铜符金压纽。丈夫此举不足奇，虎头燕颔蚤有之。会须万里筑鲸鲵，忽然窗角射明月，布帏斜挂猩红血。
丹霞十二绝 其九 梦觉关::成鹫::月窗半榻枕松筠，石上花开几度春。山色不殊春梦觉，觉时依旧梦时人。
消夏杂诗 其十二::陈肇兴::平畴来往笠团团，一片骄阳汗不乾。漫道裸裎能浼我，野人原不著衣冠。
大江东去 赠答杨生彦衡::段成己::暮年怀抱，对水光林影，欣然忘食。推手功名非我事，閒处聊为閒客。世故多虞，人生如寄，一榻容安息。鬓丝千丈，谁家机杼堪织。三径松菊犹存，诛茅薙秽，时借邻翁力。酒满芳尊山满眼，此意无今无昔。平地风波，东华尘土，不到幽人席。兴来独往，溪南还有溪北。
颂古三十一首::释梵琮::草里伤人血溅流，等闲解著毒蛇头。炎炎恶风冲天上，赫日光中结蜃楼。
临江仙 春雨，鸿雪社课::王蛰堪::打叶声声惊客梦，小窗听到天明。薄寒帘意晓风轻。滴檐愁断处，乱草浸阶生。无奈小楼人散后，宵深独对孤檠。丝丝零落不成晴。嫩红应有泪，苔湿少人行。
二十八日出郊劝农陈泽民见示佳作因次来韵::吴芾::雨多晴少恐妨农，相劝欣逢日出东。烟蔼已收霄汉外，江山如在画图中。相看且喜头俱白，一醉休辞颊暂红。万事要从勤苦得，莫方丰歉在天公。
代寿两广制府::屈大均::开府勋名冠一时，崧台百尺建旌旗。羊公裘带高炎服，山简风流照习池。岭表梅当长至发，弧南星与老人期。乡园此日蒙膏泽，春酒相将颂介眉。
昨日极暑今日极寒::张孝祥::昨日火流金，今日风折胶。昨著綀布衣，今衣弊缊袍。赤帝与玄冥，凛凛隔一宵。聊将拥炉适，换此挥箑劳。冰炭欲盈怀，炎凉不崇朝。幻生过隙驹，是身九牛毛。等是一寒暑，胡为自诙嘲。万法从心生，心静境亦消。悟此本来无，絺绤同狐貂。还当隐吾几，试听万窍号。
游武夷发白龙江 其三::徐熥::尘世蹉跎三十春，欲将云水了閒身。清溪无数船来往，能去寻仙有几人。
甲寅生日李康侯广文以诗见寿对使走笔用来韵::张萱::萧萧短径雨斑斑，何事投珠满竹关。雌甲自怜同犬马，馀年祇合付溪山。惊看苜蓿惭分饷，欲办茅柴共破颜。珍重新晴堪把臂，入林休羡鸟知还。
颂古十七首::释宗演::山前田地卖还买，松竹清风痛自怜。堪笑梦中夸富贵，觉来那直半分钱。
二月十二日偶成::洪炎::金溪东行二十里，高即登山下临水。乱山中断水横流，水际招提对山起。丹青像设半泥涂，野僧一饭无钟鱼。散策闲寻笋蕨芽，密林时逢桃李花。
思家::施景舜::蟋蟀鸣四壁，落叶掩紫扉。空房生暮愁，王孙归不归。晨起望南天，悠然一雁飞。
两中秋绝句二首::苏辙::两逢重九尉佗城，蜑叟相从倒酒瓶。十二年来均寂寞，此心南北两冥冥。
答友人::邵雍::何者名为善处身，非惟能武又能文。可行可止存诸己，或是或非系在人。遍数古来贤所得，历观天下事须真。吉凶悔吝生乎动，刚毅木讷近于仁。易地皆然休计较，不言而信省开陈。虽居蛮貊亦行矣，无患乡闾情未亲。
次韵答高宾王::陈造::向来骑凤下天津，冠屦因循混世尘。行处西湖作西子，静中佳茗是佳人。秋风暗凝金茎露，香雾潜浮海树春。唤萼绿华书玉叶，人间新笔有通神。
长干行::曹鉴平::妾冢旧住古长干，荡子风涛十八滩。一逐江潮去不返，年年江上孤帆远。正是离人肠断时，湓城月出浔阳晚。
齐天乐 夏日阁中::夏言::层城尽日宫云覆，高阁靓深无暑。埤竹阴清，垣梧影静，昨夜凤池新雨。香凝燕寝，喜愠解朱弦，凉生白苎。时拂锦笺，彩毫随意赋诗句。自念寒生一介，平步陟丹霄，遭逢英主。渭水纶竿，萃郊耒耜，何必当年伊吕。有怀自许。但勋业无成，光阴易去。揽镜婆娑，听梁间燕语。
度野狐岭::杨荣::山头一望一岧峣，四月寒岩雪未消。使节有光南国重，征裘无暖北风遥。心知圣寿齐三祝，目极祥云丽九霄。共荷恩波同覆载，只惭无补圣明朝。
鹧鸪天 其二::王陆一::忍命飘零苦未辞。家山入破渐难支。行为别地犹容色，已自哀时说护持。梅语忆，远如期。怨呼声断不能词。垂杨岁岁横心绿，肠转莺啼序早知。
大中丞潘公自吴兴扁舟见访醉我小祗园各抒遁况得十韵以谢::王世贞::薄宦容休沐，幽栖得故人。蓬今开仲蔚，花似识安仁。饷我乌程酒，兼之千里莼。片言心转合，一醉俸堪贫。兕斝骄增色，枭卢捷有神。态知颓玉好，交入断金亲。共爱浮家易，仍誇泽国邻。风尘生塞兑，岁月老知津。予忝分麾旧，公仍启事新。争为五湖长，此拜定谁真。
夏柳四首 其一::连横::灞桥飞絮饯春天，望尽平芜一抹烟。拂地长条堪系马，吟风密叶好藏蝉。随提十里花成雪，汉苑三眠日似年。准备棹船吴下去，涉江荷盖已田田。
出郑州::郑珍::终古此深辙，长垣似古壕。艰难郑州道，百里向成皋。峡窄沙无外，车安马倍劳。耕人在天上，奔走愧吾曹。
辛丑都司公廨与陈景清诸友小集作::李曾伯::当才谁可柱中流，我辈何如避一头。旧隐要寻鸥作伴，薄田足与鹤为谋。蒹葭白露嗟今老，榆柳西风感昔游。新秫已登鲈蟹贱，溪头何日舣归舟。
减字木兰花::陈瓘::世间药院。只爱大黄甘草贱。急急加工。更靠硫黄与鹿茸。鹿茸吃了。却恨世间凉药少。冷热平均。须是松根白茯苓。
帝子::李希圣::帝子苔痕玉座青，鹧鸪啼处雨冥冥。北门剑佩迎蕃使，南极风涛接御亭。江海佳期愁晼晚，水天旧事梦娉婷。秦丝解与春潮语，一曲蘼芜忍泪听。
黥::周紫芝::山西骁将真黥奴，两斛笑弯金仆姑。偶然浮云变苍狗，身骑高马称金吾。胡兵仓黄忽南渡，地黑天昏两龙去。贼臣僭伪谁适从，将军一呵百官惧。仗剑前驱趣翠华，路人辟易空回顾。至今愿返河阳狩，荆棘艰难窘天步。未悬北阙新头颅，犹带安西旧都护。前年纵兵肥水头，横尸千里行人愁。帐前骑士勇如虎，帐下娇娥双脸羞。藁街流血天忽怒，小儿跳梁健儿舞。寄语卢龙与范阳，中书相公今尚父，慎勿更如奴跋扈。
次吕教授游江心韵::释元肇::鱼龙吹浪雪霏霏，更著青山倚落晖。一幅风帆到烟寺，十年尘土愧征衣。渔家蓑笠应堪换，老宿瓶盂未可依。回首谢公楼上去，池塘春草昔人非。
庄纯夫还闽有忆 其一::李贽::乘龙人归去，谁复到吾门。薄暮多风雨，知子宿前村。
金刚随机无尽颂 其五 究竟无我分第十七::释印肃::沩山牛加字，鼻孔皆相似。牧人执杖看，免惹闲公事。
咏铜柱::李休烈::天门街里倒天枢，火急先须卸火珠。计合一条丝线挽，何劳两县索人夫。
琴泉轩次韵::李邴::但怪朱丝韵枯木，那知古润坠寒泉。鸟啼静夜应传谱，风入寒松拟续弦。妙体难寻斤斲处，高吟宁堕膝横边。饮光到此如欣舞，笑倒云门逸格禅。
金缕曲 寄远::沈曾植::两地同凄望。碧沈沈、夜天如水，泪丝风飏。沧海飘零同命鸟，三匝南枝谁向。剩促柱、危弦孤唱。梦里风沙迷马迹，料平生、未识金微状。缚裤褶，会相访。羁魂𢬵逐飙轮荡。尽看取聚蚊幻阵，挂蛇疑象。零落沾衣琼宇晓，北落南河辉朗。报凤翥、鸾翔催上。第一春风眉黛影，甚新来、蹙损天人相。荷镜暗，柳丝漾。
清明寺::楼淳::风尘满天下，此地独清明。神州何处是，有泪落新亭。
寒山拾得赞::释普宁::指东画西，眼笑眉垂。心似秋月，发如乱丝。吟句不成句，题诗不是诗。丰干轻饶舌，败缺一时知。善哉苦哉，敢称七佛之师。
独钓寒江::徐渭::大海有鲸鱼，五岳其鼻额。任公钓不来，烦尔一丝雪。
夜坐三首 其一::张耒::门庭草草是客，寝室泠泠似僧。春寒犹须篝火，夜书颇复明灯。
过嘉义::林朝崧::斗大诸罗城，雄扼南北道。八掌与牛栏，双溪左右抱。其东有玉山，高压群峰倒。我来登城望，九衢风埃浩。不见北沼荷，唯见南浦草。红毛古井存，浑浅等行潦。漳镇竹数茎，群鸟晓尚噪。开台三百年，萑苇几伐讨。此城虽弹丸，守城贼难捣。高宗锡佳名，「嘉义」二字好。厥后寖隆盛，人物多国宝。文学则林、徐，武功推太保。故家既零落，邑里日枯槁。自从改隶来，官舍亦改造。黉门今书邮，狴狱昔营堡。现闻今年春，地震惊父老。屋坏二万间，瓦砾堆未扫。死者千馀人，压扁髓出脑。灾地夜啾啾，鬼哭怨苍昊。废兴一纪间，此理谁能考！近者阿里山，林业冠全岛。东石港欲开，可以系船造。铁轨通凤、基，海陆富鱼稻。地运否必泰，疮痍复应早。我无抚循责，空为同胞祷。驱车向南行，回头意懊恼。
不合行::钱澄之::男儿不合生慨慷，皮骨欲尽项仅强。游戏虎穴此危道，何苦锋刃相激昂！万事转轴谁能料，褒衣大冠迂可笑。昨日皂隶今乘舆，公然抗礼争容貌。狺狺肝人盗蹠雄，堂堂杀气怪生风。血肉淋漓罗几席，一言相失双睛红。昨日语难瞋目久，霜刃霍霍掣在手。从容理夺路人惊，鸡肋何心脱虎口！归来返顾气转索，七尺相看何太薄！男儿躯命有时轻，杆把隋珠浪抵鹊。
题金廷标写意秋英十八种 其七 老少年::弘历::是叶皆花古锦披，老年貌胜少年姿。又如疏傅归东海，娱乐田庐中酒时。
别子容::彭汝砺::衣衫尘土待光辉，议论渊源慰渴饥。鄙远尚思同旧学，疲驽常恐误真知。壮怀销落非前日，孤宦邅回强此时。万事纷纷知有在，斋心更欲问蓍龟。
答佟少弼见怀::李洸::陋巷聊同一据梧，相看形貌各清癯。文章玩世才难尽，意气淩云老不殊。夜月荒城悲鼓角，晚潮香稻饱鼪鼯。无谁更忆颙园客，衡岳归来泪眼枯。
家藏耕烟散人东篱图为唐半园作吴君圣俞谓与所居适相当索临一纸因题二首 其二::陈式金::写出篱边旧日秋，寄居有客最风流。匠门已觉难为役，崔颢还加在上头。
题蒙泉::王之望::西北峨峨叠嶂来，涛奔浪涌势难回。忽临城郭千峰住，下有源泉万斛开。鱼鳖宁容腥沼沚，蛟龙曾是起风雷。平时寂寞何灵响，岁旱方蜂济物才。
八六子 其二 游康山，同吴天篆、潘原白::董元恺::问康山。重门窈窕深藏，曲巷回环。正路转层台百折，堂开峰顶三楹，萧然掩关。良朋缓步跻攀。绕郭帆云樯影，隔江雾髻云鬟。恰三月烟花，短垣纵目，万家楼阁，小亭徙倚，又见槛内名葩婀娜，枝头好鸟绵蛮。客心闲。解衣坐啸忘还。
蓦山溪 南涧山房作::陈维崧::朱扉碧槛，垒石支墙罅。曾记锁东风，谁轻到、小帘栊下。如今世换，松鬣枉拿云，人去久，小楼空，园里梅俱嫁。支颐太息，此意谁知者。眼底足悲欢，休骋望、秦台汉瓦。梅风醒梦，何必诉兴衰，闲酌酒，细捶琴，自把高怀写。
僖宗时童谣::佚名::金色虾蟆争努眼，翻却曹州天下反。
再访子长::王希文::出处权舆未见真，又猥巾屦走车尘。藩篱于世虽无我，廊庙于今正有人。俯仰伊谁能具眼，乾坤何处不容身。圆沙如许宽平地，梧竹门墙月更新。
秋日同刘扶阳江毓真集江潮淙馆赏白瑞莲 其七十::张嗣纲::人逢七十笑颜开，七秩于予何有哉。期服重披行踯躅，斑衣那许舞徘徊。病来门外疏扶杖，酒到床头懒举杯。倘得天台桃再熟，携同曼倩醉蓬莱。
送德明道人还东林::徐铉::每忆曾游处，东林惠远房。老来情更重，师去兴何长。涧曲泉声咽，松深露气香。题诗寄楚老，惆怅不成章。
青门引　 晚春::刘基::数点松梢雨，还被晚风吹住。兔葵燕麦几家春，残花断柳，难记旧游处。斜阳满目空凝伫，鬓影三千缕。是他枝上，蜂蝶纷纷，带取韶华去。
溪桥晓市::陆德蕴::石梁双跨溪，虹影倒涵水。斜月未堕烟，烟中市声起。
壬子冬日买小舟入肄水访苏峨月明府时署中产灵芝三本 其一::释今无::三年治绩蔚炎州，如月高明碧汉流。驯雉绕庭尊曩史，灵芝呈瑞见天庥。洗除尘滓人难似，禀得纯和道易求。况有董帷惊太乙，还从经术傲中牟。
菩萨蛮弈棋私语迷藏弹琴读书 其八::王士禛::帘衣半掩湘妃竹。洞房今夜摊书读。懊恼画屏人。铜壶清漏频。潜藏郎背面。作剧桃枝扇。鹦鹉唤回头。低鬟笑不休。
浣溪沙·香靥凝羞一笑开::秦观::香靥凝羞一笑开，柳腰如醉暖相挨，日长春困下楼台。照水有情聊整鬓，倚栏无绪更兜鞋，眼边牵系懒归来。
蝶恋花 次韵答魏鹏举::刘敏中::五日祥风十日雨。国泰年丰，天也应相许。见说少年行乐处。青楼宛转低琼户。城市笙箫村社鼓。何碍狂夫，醉里闲诗句。明日南山携酒去。
得湛司成书::邵宝::甘泉一劄自金陵，我正题诗寄两僧。诗到白沙难着语，海天亭上望南鹏。
送弥陀实师访积庆西堂顺老::文彦博::好去三摩地，相逢两会家。禅心究实际，慧眼绝空花。闻在东林日，常烹北苑茶。愿将甘露味，馀润济河沙。
早秋即事::温倩华::一夜潇潇雨，金风剪残暑。池荷报秋来，叶叶作愁语。
颂古六十二首 其四十四::释清远::云门答糊饼，言前句后领。驴鞍爷下颔，到了终不省。塞却你咽喉，把将糊饼来。
出行::卢青山::驾言荒郊外，春在只萧条。绿自山移雾，红携雨入桃。江形浮远宇，鸟迹混低蒿。万里风将暝，茫然立小舠。
补沈休文忆诗二首 其一::陈子壮::忆起时，酣晕半不销。妆镜直须倚，铅粉若为调。唯应怜夜夜，乃复有朝朝。
南湖静寄::史弥宁::绵蕝南湖屋数椽，鸥边一壑许容侬专。小轩东面云生树，贡槛前头水接天。饷客清风无尽藏，可人明月不论钱。爱闲闻取身顽健，逸老祠旁理钓船。
题献馆泳春集 其一::李正鲁::竹翠花香境自偏，满堂俎豆祀先贤。更搜奇迹开吟馆，石墨淋漓抚汉塼。
浣溪沙::陈家庆::乍暖轻寒二月天。一丝杨柳一丝烟。纱窗春晓却慵眠。日影迟迟临画槛，梅花片片点湘帘。碧栏杆外架秋千。
仁宗皇帝挽词五首::王珪::平昔传清跸，金舆下紫宸。忽从沧海宴，遂隔属车尘。剑落桥山夜，衣留汉庙春。东厢朝圣子，绝恸见群臣。
赠别陈明水三谢四首 其三::王渐逵::南岳与斗山，冲玄水西地。群贤切磋处，明水来江右。一一吾所望，三谢亦断至。岭南惊间旷，草木亦炫贲。一会白云楼，再会珠海寺。言论既孚契，怀抱亦衷懿。联舟倚江干，秉烛夜不寐。别袂动遐思，短章答嘉惠。
即事君子堂五首::白玉蟾::墙头榴火正烧空，风削苍云作数峰。避叶荷花如避暑，病香愁态若为容。
同雪公游千顶纪事十首 其五::释函可::夜来已饱深林气，晓起仍添远壑情。暂撇龙泉邻衲意，爱寻唐代旧钟声。龛云尚吐将军气，岩石还镌御史名。百丈悬萝千折后，门前峰涌万波生。
茧窝告成晓起遣兴::张印::秦中二月初，偶辟小瓜庐。人倦胜判酒，花疏称读书。持颐思昨梦，整发答新居。及取春光好，他时恐不如。
题所居壁::陶弘景::夷甫任散诞，平叔坐谈空。不言昭阳殿，化作单于宫。
颂古四首 其四::释清了::线道难分处，须知不是伊。牛头按尾上，岂借大阳辉。
水仙花::朱诚泳::仙娥游水府，肌骨是耶非。解佩逢交甫，凌波讶宓妃。清风常洒洒，香雪自霏霏。不作人间梦，湘魂一片飞。
河之水::袁华::河之水，流瀰瀰。出昆崙，导熊耳。踰龙门，激吕梁，吾不知其几千里。但见浊浪溷淈，东驰入海日夜去不已。奔湍水瀺灂，断岸石埼礒。北风扬沙双目眯，一夫操舟众夫舣。长年百丈上急洪，十步趋前九步止。蒲伏力争磨旋蚁，戏马台倾进履桥圯。芒砀云飞大风起，汉楚英雄俱已矣。吾闻千年一清圣人生，圣人临御河当清。河之清，万方宁。万方宁，歌升平。
北圣庙卜地告成呈筹备处诸君子::郑家珍::星辰垂象应山川，龙见居然筮在田。间气攸钟犹有地，斯文未丧总由天。弦歌拭目扬邹鲁，图卜关心问涧瀍。剋日宫墙成万仞，大猷秩秩仗仔肩。
酬姚世昌千户见赠之作::童轩::多君志慕玉门关，誓策奇勋万里还。马援自知才可试，冯唐谁谓老犹闲。好风细拂青油幕，明月光摇宝剑环。应笑麒麟千载后，几人名姓画图间。
席上感别送桂倅::赵抃::照人冰骨是真仙，失臂江西仅十年。子拥倅车袍著茜，我趋宾席幕依莲。今宵把酒方欢甚，明日班荆又黯然。八桂到须多假日，府中佳醑主公贤。
送人归蜀::张祜::锦城春色溯江源，三峡经过几夜猿。红树两厓开霁色，碧岩千仞涨波痕。萧萧暮雨荆王梦，漠漠春烟蜀帝魂。长怨相如留滞处，富家还忆卓王孙。
慈湖矶 其一::汪广洋::溪山素与人事绝，胜地何缘得美名。大抵一诚能格物，昆虫草木总为荣。
金陵杂感 其四::屈士煌::秋草离离白露晞，钟山原庙但斜晖。有时朱雀来金殿，无复熊罴守翠微。较猎蛮儿中夜过，卷衣宫女化云归。谁知鼎去灰飞后，黄屋重瞻挂穗帷。
春江感旧四首用吴梅村《琴河感旧》韵 其三::郁达夫::天上琼楼十二城，人间凝望最关情。花开梓泽多风雨，客去临邛绝送迎。一梦扬州怜杜牧，廿年辛苦忆苏卿。亦知金屋谋非易，拟向渔樵托此生。
上韩公枢密 其二::李清照::想见皇华过二京，壶浆夹道万人迎。连昌宫里桃应在，华萼楼头鹊定惊。但说帝心怜赤子，须知天意念苍生。圣君大信明如日，长乱何须在屡盟。
偈颂一百三十三首 其六十一::释居简::据虎头，收虎尾。未见其人，第一句下明宗旨。尝闻其语，踢起便行，白云万里。
江南好 饯春::吴嘉谟::春将晚，梁燕语呢喃。白粉檐前新竹活，绿阴墙脚小眠酣。樊尾月当蚕。
病中诗十五首 就暖偶酌戏诸诗酒旧侣::白居易::低屏软褥卧藤床，舁向前轩就日阳。一足任他为外物，三杯自要沃中肠。头风若见诗应愈，齿折仍誇笑不妨。细酌徐吟犹得在，旧游未必便相忘。
雨晴后陪王员外泛后湖得溪字::独孤及::远山媚平楚，宿雨涨清溪。沿溯任舟楫，欢言无町畦。酒酣相视笑，心与白鸥齐。
送余泽还义兴::胡寅::挟策漳滨两韶稚，君后南随州计吏。相逢冠岁璧池头，顿觉词华使人惴。谓宜云路恣腾踏，岂料霜蹄多蹶踬。君才视我十倍加，蓄积那堪五经笋。已穷孟轲不动处，得丧穷通归一致。每怀会合未曾款，辄复鸿燕春秋异。寸莛才欲撞舂容，不尽之音耳空记。去年邂逅得所原，千里过我少停辔。围炉烧栗忘放分，蹙雪访梅喜春至。窥园细看百卉动，陟榭满挹千峰翠。读君旧诗黄钟律，观君新德清庙器。默求至善不近名，下视群愚非饰智。常虞涉世伤坦率，见语躬行合谨细。值君隐忧方食蓼，而我美疹如紾臂。飞觞引满不复能，战饮吴门梦中事。采菊聊同茗碗清，丸艾时归药婆利。忠言赠公岂肉骨，益友贶予真補劓。浮云聚散古则尔，人生出处孰无累。闻道双珠已候门，便乘一叶同插翅。朱楼婉娩托旅梦，江树霏微搅离思。一区衡山勿负约，三绝麟经更涵粹。得时而驾谅不免，有使且寄相思字。
题敬亭弟松崖披卷图 其一::敦敏::花木幽深荫小轩，倩谁重谱旧西园？閒窗看罢添惆恨，三十年前莫谩论。
怀刘京叔::曹之谦::奕世金兰契，于今只有君。英才殊落落，馀子漫纷纷。一别几春草，相思空暮云。何时展良觌，把酒共论文。
婴武洲吊祢衡::曾广钧::白鸟空江荻笋肥，青霞奇气惨寒晖。于何相求常子阁，是殆见君衡气机。文采空传婴武赋，怨魂应逐鹧鸪飞。不知汉世何年月，遗碣榛芜认翠微。
泊舟姑苏::王安石::朝游盘门东，暮出阊门西。四顾茫无人，但见白日低。荒林带昏烟，上有归鸟啼。物皆得所托，而我无安栖。
酹江月 其四::夏言::清词曾寄，楚江头、俯仰又成今昔。想见当年挥彩笔，摇动三江七泽。凡桂洲前，青云楼下，剩有烟霞迹。灵岩玉洞，真是神仙窟宅。何时双舄飞来，一筇相伴，共领看山敕。却把平生诸翰墨，留记名山石室。我爱桥翁，江南才子，一代文章伯。山中无事，芳尊但少佳客。
休暇日访王侍御不遇::韦应物::九日驱驰一日闲，寻君不遇又空还。怪来诗思清人骨，门对寒流雪满山。
旅次::王元粹::旅次浑无定，生涯亦漫劳。病求方士药，寒忆故人袍。避俗惟黄卷，忘忧但浊醪。柴门多落叶，昨夜朔风高。
冬日寄洛中杨少尹::马戴::黄河岸柳衰，城下度流澌。年长从公懒，天寒入府迟。家山望几遍，魏阙赴何时。怀古心谁识，应多谒舜祠。
醉经楼八景 其三 西湖山::唐伯元::岛上楼堪画，湖山敞画屏。不有楼居者，历历为谁青。
初冬祀坟二首 其一::韩琦::晓乘轻凛上平冈，西款亲茔一舍强。带霭远峰时隐见，半霜残叶杂青黄。来牟渴雨空成陇，宾雁冲云自著行。此日初冬严祀事，只增悽惕不夸乡。
古别离 盘庄黄检院::白玉蟾::溶溶空中云，肤寸能滂沱。旦暮依神龙，所至蒙恩多。归来太山阿，已罢泽民志。溘然登昆崙，猿鹤为歔欷。
豫章吊徐孺子::张诩::孺子高风著此亭，淡云衰草四边生。满轮不解先生意，絮酒聊将国士情。丞相荒碑秋雨下，少陵烟艇渡头横。徘徊顾景伤心处，缺月高飞丽太清。
折槛行::彭绍宗::阴薶六幕昏如织，沈沈不醒日无色。神珠辟雾犀辟尘，冥搜海岳苦难得。雄虺腾云掉九首，㹞㹞乳虎愁生翼。白昼纵横狎罔两，帝关欲叩羌敢测。砉然一击晶宇开，震爚精光荡环蚀。瑶花恣春浑烂缦，天魔旋舞迷终极。瀛壶火齐木难多，宝气翻空烧成墨。毛举爬搔等閒事，电掣霆飞乃惊殛。盖高属耳真聪睿，鉴诉虮臣剖胸臆。华盖周遭拱卫森，四顾台衡离差忒。昨闻王良鞭骑驷，今见中台朗司直。吁嗟丘貉百年身，钟漏纷縜亦云惑。愿弹柱后惠文冠，衮补都规仲山职。
觉寒::黄衷::十月江南暖未休，北风侵晓竞䫿飕。谩怜曲宴回貂帐，谁共清斋拥鹿裘。计岁祇多虚日月，程功惭未注春秋。溪翁怯冷罢垂钓，独卧渔蓑苇叶舟。
过南昌::翟溥福::洪都自古称名郡，十万人烟绕郭居。南浦水源来大庾，西山云气接匡庐。滕王阁废空陈迹，孺子亭荒只古墟。薄宦羁离多感慨，不堪吟罢独踟躇。
缘识::宋太宗::朱明日盛残花卉，琼苑争游諠帝里。宝马香车去复来，几许人心欢不已，金明水上浮仙岛，画舸龙舟非草草。世宁清静验如然，老者携小少随老。匼匝烟云杨柳岸，罗绮纵横长不断。五谷丰登顺四时，亿兆歌谣绝愁叹。康哉阗咽芳林下，一看难醻千万价。升平听在乐声中，比屋可封民自化。
婴齐墓::张诩::一抔何处寻，今田犁古墓。富贵空中花，人生草头露。黄泉无敌兵，枉以双剑贮。宝物非世玩，终然化龙去。
挽柴吏目::丁鹤年::奕世莲花幕，人称汉吏师。都缘参赞重，颇觉转迁迟。雅论非三语，清声是四知。犹馀前案牍，长作后箴规。
句::白元礼::剩甘饴作酒，最苦藙烹茶。
岩腹棺铭::佚名::欲堕不堕逢王果，五百年中重收我。
并头莲和春元梁古柏::区越::未誇莲并蒂，最好是新舒。相切香仍重，争妍色更殊。迥风双掩翠，驾月并淩虚。不为轻相狎，从来水竹居。
龙砂八景 其一 十桥香雪::王润生::一坞埋香雪，梅开七百年。相传诸老辈，于此访臞仙。流向横桥在，荒村蔓草连。春风空寂寞，谁更驻吟鞭。
信丰至赣县溪流曲折舟行万山中晚泊立濑墟遇雨::俞明震::溪流如带绕羊肠，结束巉岩一线光。天地忽收心悄悄，冬春无界景苍苍。孤萤避影知灯近，暗雾笼沙觉草香。消得老来诗境狭，万山深闭雨成行。
登咸阳北寺楼（一作登感化寺楼）::张籍::高秋原上寺，下马一登临。渭水西来直，秦山南向深。旧宫人不住，荒碣路难寻。日暮凉风起，萧条多远心。
送赵仲礼御史兼呈王侍御五首 其四::傅若金::衮衮晴云塞要津，终闻圣主用儒臣。蜀都文物来西汉，奎阁图书近北辰。此日赐冠簪獬豸，暮年留像画麒麟。极知风俗须扬激，肯使贤才但隐沦。
送范少约二首::项安世::云来已三白，诗唱当再和。方无望其有，既有不可奈。方卑看成高，既高还易堕。妇言天雨米，安得箕可簸。儿言天雨玉，安得刀可瑳。粉厚婢思涂，面粗僮欲磨。茗尘吾自嗓，榆荚邻俾贷。我马玉山禾，饥甚晞可剉。我客金城氈，寒甚睎可坐。欲出无人踪，且起复且卧。欲行无地皮，疑坎复疑坷。下铺鹅肪璧，千里无点涴。上张狐腋裘，六合无罅破。仕者有无谋，来年卜农课。贫者怀近尤，眼下不救饿。书生于其间，俯吊而仰贺。
圆明园画禅室对雪有作::弘历::积素山逾远，寒侵夕益繁。节真应大雪，景恰媚名园。鹤讶翔松顶，蝗知避麦根。竹炉新仿得，活火正温存。
送昭礼还金陵四首::赵蕃::松峦特立士，君也为之子。异同诮歆向，父子自知己。向来知名人，得此多失彼。愿君考其然，九十半百里。
吴子似提干九高亭小景::戴复古::前日作诗题大概，亭前小景亦堪题。绿杨树下茅三架，白水田头菜两畦。似酒新鹅初泛浦，如孩黄犊试牵犁。十分野趣关心事，到此令人忆剡溪。
赠写神者::张弼::随处丹青写我神，故人相见问何人。于今百十张东海，只有元来一个真。
五月十五夜望月::丘逢甲::今月作古色，天涯伤客情。不知夜景短，欲夺日华明。千里幸犹共，一阴嗟已生。妖蟆方内蚀，何以慎持盈。
送元八归凤翔::白居易::莫道岐州三日程，其如风雪一身行。与君况是经年别，暂到城来又出城。
将至兰陵道中以远岫重叠出寒花散漫开为韵::李处权::小黠而大痴，耄耋均童孩。当其有酒时，且共笑口开。渊明真可人，吾庐归去来。我今无吾庐，念之寸心摧。
为施衢州作超览堂诗三首 其二::赵蕃::为州古云乐，今盖异昔时。看公振规模，于古端似之。乃知用有馀，如体运四肢。苟能尽此道，天下何难治。
暮至花山寺上莲峰顶::贝青乔::颓阳匿岩罅，众牝积阴翳。倭迟篆路中，榛篁互亏蔽。坡转陡光明，呀然露峰髻。绀殿蟠其根，啜荈从所憩。指点青菡萏，亭亭立云际。怪松郁垂盖，悬栈固盘蒂。慑险笑群懦，践夕励孤锐。登顿薄天衢，迥出人间世。仰扪昼有星，俯躏暝无地。一气明晦间，众顶攒琐细。贡湖三万顷，练影付摇曳。去美景不延，来奇日将曀。眷眷下烟萝，一镫寺门闭。
点绛唇（重九日寄怀嗣直弟，时再涪陵。用东坡余九日点绛唇旧韵）::黄庭坚::浊酒黄花，画檐十日无秋燕。梦中相见。起作南柯观。镜里朱颜，又减年时半。江山远。登高人健。应问西来雁。
小师淳元请赞::释普度::据坐胡床，风生万壑。无说而说，无作而作。声前的的有来源，必意不留元字脚。
次韵酬朱推官::吕南公::上国辉光不许观，故园岑寂且閒眠。无心自可齐穷达，有口皆能论圣贤。百本柔桑绕茅屋，一陂清水灌沙田。馀生饱暖聊依此，岂有高风远市廛。
七夕 其三::程俱::胥门老蔡定凡仙，会有神人与作缘。自笑尘容滞穷骨，不如鸡犬上青天。
云鹤兄属咏湖石 其六::姚佳::乃知自在拱清班，若有光明咫尺间。阖界钟声邀万佛，中天月色向千山。白云西去上林苑，紫气东来函谷关。吩咐须弥成芥子，隐几香炷竟忘还。
赠程明誉::符锡::冠带荣乡士，冰霜集帝城。美才当见试，详法足□名。眼角风云壮，毫端兰竹清。鸿胪期有赠，戎幕倚参衡。
解连环 用清真韵::周燕婷::此情争托？渐江楼雁断，暮山云邈。恨妙手难解连环，奈恩怨近来，似深还薄。倦柳衰荷，忍消受，一天秋索。怅重逢愿渺，记得那时，遍地红药。君心可如蕙若。想霜凝月尽，曾倚阑角。待拼了、香坠烟沉，便心字灰成，未肯抛却。锦被银屏，蓦喜见，春回梅萼。更何堪，半帘梦影，被风吹落。
菩萨蛮::陈师道::绮楼小小穿针女。秋光点点蛛丝雨。今夕是何宵。龙车乌鹊桥。经年谋一笑。岂解令人巧。不用问如何。人间巧更多。
步虚辞十首 其七::佚名::骞树圆景园。焕烂七宝林。夭兽三百名。师子巨万寻。飞龙踯躅吟。神凤应节鸣。灵风扇奇华。清香散人衿，自无高仙才。焉能耽此心。
忆江南 其一 建南杂咏::张慎仪::建南好，乘兴踏青行。虫果侩权村有市，蜡花开遍庙无灵。春会记分明。
龙虎山歌送范同年汝和::薛蕙::豫章之东龙虎山，南斗垂耀当天关。祝融庐霍引襟带，三江九𣲖奔回还。山盘水曲入仙城，叠巘层崖上紫清。中天日月照楼阁，二十四岩金碧明。岩室洞房烟雾里，玉户金窗宛相似。丹井深通沧海潮，翠屏倒挂天河水。翠屏锦壁百千回，绿岫青岑宫殿开。羽人龙驾去不返，仙吏仍飞双舄来。双舄朝天还帝乡，飞来飞去名山傍。仙峤云霞长不改，天坛花药依然在。却向山中寄紫书，故人阙下遥相待。
玉梁道中杂咏::罗与之::支枕郁木山，月色莹如洗。林幽枕席清，景胜魂梦伟。丁当鸟忽啼，令我惊欲起。金丹事可期，永原供薪水。
岁暮山居杂感 其十三::谢元汴::水根泽腹见，石腭露回湾。鸡黍为供少，鱼蔬适市艰。瞻星礼太乙，筮易兆天山。不与圭峰竞，选形物外间。
豫章舟中同黄虞六咏雪四首 其三::黎遂球::封却鸡声放晓迟，推蓬容易鬓成丝。如绵不煖扁舟梦，拭粉难描远岫眉。麈柄对谈那得辨，鹤裘端坐较相宜。同云亦作松花片，待鸟撩天雁字诗。
涵虚阁四咏 其三 泛月::孙传庭::兰桡侵晚荡，桂影逐人来。舟似珠盘转，溪如镜匣开。映波霜欲立，浮濑雪为堆。还视涵虚阁，依稀逼玉台。
子夜歌四十二首 其十::佚名::自从别郎来，何日不咨嗟。黄檗郁成林，当奈苦心多。
寄示竹笑四弟::刘礼淞::极目闲云度远峦，愁怀万绪写乌阑。半生世熊看多悟，八载官场梦未安。进固灰心真不易，退何生计亦为难。一麾傥得分符早，琴鹤相期据宝鞍。
玩初月::弘历::晚晴天宇阔，哉魄生西嵲。寒光经雪后，淰淰增皎洁。毡室纸窗明，坐对殊清绝。地炉兽炭红，玉檠燄花结。良宵即渐长，疏影尤堪悦。
送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首 其五::李廌::平生史鳅直，往岁展禽黜。青衫窜长沙，华鬓谒宣室。重光照八极，命世真贤出。奈何江湖去，独为苍生恤。
郭春榆前辈七十徵诗::夏孙桐::晚节秋花淡自珍，履声犹忆近星辰。义熙诗卷更新纪，元祐朝端说旧人。清酒每招同甲会，寒松无恙后雕身。史亭藏稿中州集，我愧遗山附末尘。
暮寒::杨万里::过鴈双仍急，寒鸦只已多。绝怜暗色好，无柰暮寒何。眼病书休读，心劳句尚哦。老生穷事业，此外岂无他。
台湾竹枝词 其三十一::丘逢甲::鲲鯓香雨竹溪孤，海气笼沙罨画图。衬出觉王金偈地，斑支花蕊绿珊瑚。
李潮八分小篆歌::杜甫::苍颉鸟迹既茫昧，字体变化如浮云。陈仓石鼓又已讹，大小二篆生八分。秦有李斯汉蔡邕，中间作者寂不闻。峄山之碑野火焚，枣木传刻肥失真。苦县光和尚骨立，书贵瘦硬方通神。惜哉李蔡不复得，吾甥李潮下笔亲。尚书韩择木，骑曹蔡有邻。开元已来数八分，潮也奄有二子成三人。况潮小篆逼秦相，快剑长戟森相向。八分一字直百金，蛟龙盘拏肉屈强。吴郡张颠夸草书，草书非古空雄壮。岂如吾甥不流宕，丞相中郎丈人行。巴东逢李潮，逾月求我歌。我今衰老才力薄，潮乎潮乎奈汝何。
子修步屧相过属疾不能倒屣戏赠::沈与求::簿书日在手，佳思挽不留。而能痛拨置，时来访清幽。古木占城阴，一曲萦寒流。落影插清泚，绿荫亦已稠。结亭坐蟠石，傲兀忘拘囚。雄谈功名外，俊气横九州。事故未应尔，长恐坐阻修。造物小儿相，妒我得暂休。河鱼竟中溃，午枕犹扶头。双凫飞舄声，历历过墙陬。此兴岂复浅，何当起从游。试令开丈室，子能问疾不。
蒙诏许归二首 其一::郭祥正::众人应笑乞归忙，自分生缘不久长。舞棹呈桡无伴侣，冷云寒水是家乡。
沙尘暴作::伯昏子::都门春候望年年，又共黄沙追日前。苦逐通衢趋鼎食，难藏穷阁索韦编。蓬山有药消铜臭，大道无形虚铁肩。缥缈御风何用学，身由浮絮命由天。
寄赵庭干二首 其二::李俊民::君还携幼去幽燕，我向荒山学种田。千里暮鸿行断处，碧云容易作愁天。
题郭凤梁碧云仙馆图二绝句 其一::姚燮::凤羽䙰褷一帚青，四檐凉翠泼纱棂。愔愔遥夜无人到，水佩风环倚瑟听。
和子南与诸友登永宁寺塔基::胡云飞::维南萧氏北柔夷，六镇星火燎不治。灵后不修治平策，方贡岁赋释氏贻。乃造伽蓝曰永宁，嘉木为构青石基。浮屠九重高九仞，朱漆金钉玉饰之。去雒百里犹见塔，登塔孰见邙与丽。刹顶宝瓶毁复寘，契胡北来雷火随。烬馀坏壁风雨销，荒台错树静陵碑。千载虽唯烧痕黔，故物奢绮管中窥。尔时江左亦佛土，王室如燬空祝尸。舍身复赎类倡仆，匙蜜难得苦到脐。邦畿崩解身以殉，两朝遗训史迹垂。音色求佛终泡影，我来青麦生陵陂。黄花断垣风萧萧，白杨环堵废雀离。铜驼故道荆棘老，晴空片云雁北飞。人事沧桑往忽来，野草所覆曾赫曦。他年重到何物是，累丸又到十枚时。
即事四首::王炎::半日肩舆走，归来已薾然。倦谈悬麈尾，清坐炷龙涎。有累缘糊口，何时可息肩。灵襟要淘洗，盥手阅韦编。
余游侯伯寿思儒之间久矣而未识季长昨日见之夜归作此寄之::释德洪::公家兄弟俱秀杰，人言不减河东薛。凤皇鸑鷟虽见之，闻有鹓雏更超绝。周郎坐中见新作，天葩奇芬众口愕。君看气焰遮缙绅，想见精神映台阁。我穷岁晚犹奔走，小邑那知有邂后。堂堂合置明光宫，簿书堆中不宜有。功名偶然耳是寄，故应随流坎而止。且置袖中批诰手，下帘弦歌聊尔耳。此诗摹写见标格，晴湖无风照春色。沧海遗珠果见之，邵阳他日如彭泽。
满庭芳 十月念六日大雪，作此呈社人::赵长卿::晚色沈沈，雨声寂莫，夜寒初冻云头。晓来阶砌，一捻冷光浮。目断江天霭霭，低迷映、绿竹修修。多才客，高吟柳絮，还更上层楼。烹茶，新试水，人间清楚，物外遨游。胜似他、销金暖帐情柔。细看流风回舞，终日价、浅酌轻讴。醺醺地，美人翻曲，消尽古今愁。
莆阳郡斋观物有感 其八::岳正::苍鹰寻食掠疏篱，乳雀惊飞乱入帷。自启萝关放教去，巢中黄口正啼饥。
偈倾一百六十九首::释智朋::双林示灭诳何人，无际真空净法身。活向春风裹埋了，万年千载不成尘。
兵::华岳::兵贵先人斯夺人，莫教间谍漏真情。汉因有备吴终退，秦为无人楚始争。卦向爻中分损益，棋於局上定输赢。不知都督三边者，还肯江湖问一声。
三学山盘陀石上刻诗::佚名::拔地山峦秀，排空殿阁斜。云供数州雨，树献九天花。夜月摩峰顶，秋钟彻海涯。长松拂星汉，一一是仙槎。
和李校书沐川三绝::魏了翁::花时乘传奈边心，撩弄新诗逼少陵。诗到湖边春未老，不禁春思也微吟。
早发头堡宿三堡小楼上::国梁::砂碛东西黄堧禾，泉疏高派落坡陀。日烘桑叶红于蓼，风逗云芽蒲似罗。野店华人求阿什，绛衣回女唤央哥。晚来且喜看山便，重屋凭栏敞四阿。
次韵答陈殿丞南塘观鱼见寄::李覯::鳞鬛摧残几许年，水平风静得潜渊。喜无美味登君俎，且学骊龙尽日眠。
稻孙楼::李孚青::拜石人何在，孤城气逼秋。郊原禾黍尽，愁上稻孙楼。
埇桥道中::葛胜仲::雨跳浊水千沤乱，风过桥林万弩齐。顷刻埇桥斜景在，市人来去两虹霓。
自嘲::汪精卫::我也不闹什幺瘦与肿，我也不算什幺私与公，我也不解什幺穷与通。说懵懂处且多懵懂。梅兰竹石里寻一个痴聋，浮光波影间博一个虚庸，电闪火石里剩一个活无用。
初夏即事十二解::杨万里::百日田乾田父愁，只销一雨百无忧。更无人惜田中水，放下清溪恣意流。
明河落::宗远崖::凉风吹月淩波起，天上明河落湖底。光景收归清镜里，散为星雨鱼龙徙。月下谁家发棹歌，平湖十里扬风荷。莫寄相思与横波，青冥浩荡知谓何。
王左史宅赏冬菊::李梦阳::菊筵元向春前约，共忆霜黄薄牡丹。冬日此逢香欲暖，夜堂偏醉色终寒。闲居四海嗟吾赏，晚岁三杯称尔官。疏影独枝看转剧，好添华烛近高阑。
水调歌头（贺许侍郎奕得孙）::魏了翁::三十作龙首，四十珥貂蝉。幡然携取名节，锦绣蜀山川。揽辔扶桑初晓，饮马咸池未旰，来日尽宽闲。兹事亦云足，所乐不存焉。女垂髫，儿分鼎，妇供鲜。尊章青鬓未改，和气玉生烟。造物犹嫌缺陷，要启公侯衮衮，又畀贾嘉贤。公更厚封植，自古有丰年。
谢王庶轲秀才见赠诸篇::文同::览君山中诗，多有赠我篇。感此意爱厚，使我将潸然。世态日衰薄，交道君独全。岂若贱丈夫，心丑貌甚妍。我已婴组绶，君方傲林泉。出处虽有殊，所乐同一天。
和谢吏部铁字韵三十四首·纪德十一首::邓肃::三吴恶少飞绿耳，杀人如麻壅流水。余风往往到七闽，鱼烂鸟惊父离子。纷然回顾作流人，我侯正色聊一嗔。坐使仓黄万老弱，复歌太平养性真。百弊纷纷俱杜绝，四境无虞安朴拙。方信哲夫自成城，不须十仞坚削铁。
食举乐十曲 其十::佚名::形以厝，颂声扬。皇情邈，眷汾襄。岱山高，配林壮。亭亭耸，云云望。旆葳蕤，驾骙骙。刊金阙，奠玉龟。
咏史上·申公::陈普::片言不合去何迟，又似当年在楚时。束帛蒲轮无报效，至今天子不迎师。
次韵乐先生吴中见寄八首 其五::范成大::送春濛雨涨蘋滩，荷叶田田柳絮阑。想见垂虹三万顷，拍天湖水钓丝寒。
踏莎行 春寒::万日吉::芍药香凝，海棠丝袅，东风吹透相思草。绿纱深处自调筝，一弦一柱寒声早。苔满阶庭，月留昏晓，萋迷碧砌残红少。画梁燕子未归来，黄昏春锁花关小。
赋得蝶依草应令诗::徐防::秋园花落尽，芳菊数来归。那知不梦作，眠觉也恒飞。
新岭临眺寄连总进士::欧阳玭::关势遥临海，峰峦半入云。烟中独鸟下，潭上杂花熏。寄远悲春草，登临忆使君。此时还极目，离思更纷纷。
金贞祐铜印歌::锡缜::铜章省差六字文，铸自金宣贞祐年。缜也得之澧镐间，土花黝绿蚀血斑。小印今尺寸六分，犹存六百载上之金源。金源兴亡三甲午，印虖末造乃生汝。汝事宣宗自中主，肯弃中都资人取。迩时建策谁，崇义完颜宇。迫胁更有聂希古，乌陵用章不敢语，况复承旨之宗鲁。遂令蓬莱阁，二狐登树舞。三千骆驼三万车，几月驾留大名府。入贡纤珠城，赐死苗先武。尚勤远略黄牛堡，胥鼎先已失关辅。归德蔡州路几许，迁汴之后奔命苦。印虖汝生不遇时，省差携汝将何之？黄金瓮酒银槽马，回首故宫悲黍离。花帽军蹴杏花垒，阴风昼卷蚩尤旗。吾考丰王出，允恭迎立为宣宗。道人献玉印，东海侯降封。既不能禁高允杀执中，又不能邀元帅击居庸，而自召归镇国之李雄。复不能纳谏伸与琮，无端告辞显圣宫。忍使哀痛尘再蒙，尽弃关陕与山东，亦安用此六字差印之青铜。吁嗟乎！安用此六字差印之青铜。
武夷七咏 其七 丹灶::朱熹::仙人推卦节，炼火守金丹。一上烟霄路，千年亦不还。
春光好 其一 苕川偶题::吴绮::随柳絮，拂榆钱。冶游天。欲问水嬉何处，五湖边。醉里题将罗扇，归来恰得金钿。走马碧鸡人莫笑，海棠颠。
题高明堂后池杂景二首::宋庠::一窦春泉贯晓溪，水光涵物见织微。波凫泛泛骚人卜，风蝶翩翩佛助飞。雨足旧兰穿畹出，饵香鲜鲔压钩肥。昔闻缓带犹堪羡，退食何妨野客衣。
采桑子·雨夜::潘飞声::天涯听雨无人夜，点滴分明。点滴分明。不是家园一样声。乡心拚被风吹碎，梦又难成。梦又难成。蓦忆家园一样情。
答陈澄江佥事村居韵八首 其七::唐顺之::樗散甘为笑，逢迎已觉迷。渐能谙豕牧，宁复舞鸡啼。村居邻北郭，野语学东齐。此是潜夫宅，吾将为子题。
舞鹤::曾巩::蓬瀛归未得，偃翼清溪阴。忽闻瑶琴奏，遂舞玉山岑。舞罢复嘹唳，谁知天外心。
戏谢漕食豆粥::李复::石泉清甘出山麓，瓦釜贮泉烹豆粥。太行苦雾朝塞门，相与持杯煖寒腹。集仙学士著绣衣，瑞节前驱光照玉。入境风生三十州，高廪临边溢红粟。公台深静兵卫严，部吏趋承冠履肃。剪毛胡羊小耳肥，列瓮酿香浮螘绿。尽嫌豪侈彻丰俎，坐刻黳煤温冻足。拥炉招客学僧禅，争听敲鱼醒睡目。太师论诗歌蟋蟀，千载遗音流晋曲。何曾方丈裂饼多，武子琉璃蒸乳熟。只知齿颊快芳羶，岂料年龄愁嗜欲。但能举钵压饥肠，便觉古风亲土俗。君不见锦帐咋地石季伦，又不见冰澌渡河刘文叔。灶间燎湿困滹沱，席上争先出金谷。岂惟暂饱济艰难，犹贵速成胜珠玉。昔人不愿五侯鲭，今我何知九鼎肉。杜陵春晚把锄归，常喜朝盘堆苜蓿。莫嗟粗粝百年飧，且免祸盈鬼瞰屋。
七夕寄宋显夫::张仲容::云压高城雨散丝，万家秋气入罗帷。巧棚七夕喧邻里，小宋明朝定有诗。
鄂渚::边贡::鄂渚维舟楫，登高览洞庭。地连秋水白，天入暮山青。望阙瞻星斗，怀人感鹡鸰。渔箫向夕起，呜咽不堪听。
成化戊戌十二月十六日与吴原博史明古张子静游阳山入云泉庵观大石联句 其六::李应祯::在悬太师击，攻玉诗人讽。仙煮充腹饥，俗支免腰痛。瑶琨产维扬，琅玕出乃雍。高题少室名，怪作东坡供。半空见玉蝙，千仞附青凤。
玉堂春 继重阳韵 重阳真人分梨十化集卷下::马钰::玉悟金通，心心从教化。玉虎金龙，时时相迓。玉滟金波，澄澄成次亚。见玉溪中，产玉芽。玉叶金枝，荣荣无朽谢。玉姹金婴，闲闲看舍。玉户金关，明明开上下，唱玉堂春，赏玉花。
过西兴::刘过::奔涛汹涌欲骑鲸，船去钱塘棹不停。何日子胥鞭楚墓，伤时周顗泣新亭。蚊虻过耳蛮音恶，虾虻薰人海气腥。吴下阿蒙非昔日，眼高相对有谁青。
赠姜卜隐::黎廷瑞::君家鼻祖磻溪钓，何人为卜非熊兆。君是磻溪几代孙，无人卜君君卜人。自言避世归人境，焚香下帘清昼永。岂无龙韬老渭滨，英雄自昔多沉沦。倘有猎者从君卜，但说后车富狐兔。
赠粟::阎锡爵::麦黄雨洗白，晴乾面黑苦。斗不满十钱，价轻贱如土。里长下乡来，狰狞过猛虎。茅屋居中坐，探怀出催簿。指簿呼姓名，不啻奴与虏。小心奉殷勤，酒食犹带怒。谓自入公门，多年识规矩。非由上官差，谁敢问花户。昨日蒙钧帖，上插飞毛羽。严行提经承，郡县难作主。急索春夏粮，期限不过五。东南西北乡，奔波酸两股。片刻何有停，四处相讨取。离家连今朝，明归恰当午。闻言耽时光，迟挨亦何补。耕地须输租，向谁诉贫窭。圈有子母牛，大小听客估。月上深醉行，咆哮动村坞。去去莫重来，家家欲悬釜。闻君旋井闬，只恐遭其侮。情知不可留，聊赠粟一庾。
桧亭示和涯翁慈恩寺二诗次韵奉答 其二::顾清::宝坊高处凤城头，山色湖光引胜游。山作青龙平地起，湖分白练绕城流。觥船屡向松阴泻，棋局长教月下收。回首车尘红十里，都人应起望仙楼。
次韵寄福建魏廉使::吴当::御沟冰泮水初流，绣斧朱幡上綵舟。北极关河真壮观，南州风物总离忧。花明苑树莺声晓，枫落吴江雁影秋。眷注定知宣室召，归来应得从春游。
游三岩::邱云霄::野晴欣出郭，幽探入萝烟。诸洞虚分白，三岩势欲悬。晴云长结雨，寒石暗通泉。爱此深冬草，青青池水边。
碧岩子作诗为小儿求纹褓戏作三绝 其二::周紫芝::逸骥忽生千里马，新诗来乞百家衣。老夫安得天孙段，只有羊裘坐钓矶。
菩萨蛮 其四::王士禄::玉阶浥露缃钩小。拗来豆蔻含清晓。何处惜芳菲。春光绣蝶衣。却归妆镜畔。伫立成微叹。还理乱衾窝。怜他伴梦多。
述感十五首 其十::吴当::命将图推爵，登坛愧匪材。舟车空府库，金帛散舆台。论赏屯膏泽，争权稔祸胎。旧家零落尽，庙算实堪哀。
詶卢原甫次韵::董其昌::山馆逢迎强著书，盘餐真愧郇家厨。聊供赋手骚兼蟹，雅称秋怀鲙有鲈。游屐若为偕尚子，雕虫祗合任非夫。遥知别后相思夜，能识罗浮梦里途。
方广岩纪游::林泉生::上方楼阁倚空明，磴路如天鸟亦惊。屋顶石岩常欲坠，檐前瀑雨不能晴。龙湫千古风雷气，山殿六时钟磬声。最爱白云飞不去，半山飘泊伴人行。
逢韩喜::唐彦谦::相逢浑不觉，只似茂陵贫。袅袅花骄客，潇潇雨净春。借书消茗困，索句写梅真。此去青云上，知君有几人。
七夕池上泛舟四首 其一::张镃::居士乘閒养就痴，争如灵鹊自知时。不从楼上求新巧，却向船中赋拙诗。
展观朱仲韶所画梅花作诗寄怀::陈子升::梅花开棐案，岭路未曾知。偏是南州士，孤芳劳我思。青山无半亩，白眼亦多时。君解轩辕历，崆峒何处期。
陆御史母生辰::徐渭::白玉楼台十二重，金光灵草驻颜红。西池阿母谁能似，有子华亭陆士龙。长安尽避青骢马，惠文高冠立柱下。黄金为寿非所欢，锦屏一帨吴生画。
咸阳王功德诗 其十三::吴当::天祚皇国，克生伟人。历年孔多，以福远民。
席上送童子鸣游衡山得踪字::胡应麟::蹑蹻初寻七十峰，乱山秋色傍行踪。中天翠削芙蓉秀，绝障青含薜荔重。金检自探神禹策，丹台谁辨祝融封。登临忆尔层云上，杖底千岩落暮钟。
闰三月同俞子奭诸子游驼山晚归::李孙宸::自是东皇爱暮春，不教九十尽芳晨。看花偶逐同心侣，问竹因逢把臂人。黄鸟隔林啼尚涩，青山濯雨黛逾新。春风莫讶归途晚，赢得诗情共醉论。
翻经台（见咸淳临安志）::白居易::一会灵山犹未散，重翻贝叶有来由。是名精进才开眼，岩石无端亦点头。
余将南归燕赵诸公子携妓把酒饯别醉中作把酒听歌行 其二::汪元量::我把酒，听君歌。美人娟娟花灼灼，月照金樽光绰约。有酒有歌君亦愁，把酒听歌君亦乐。我有鹦鹉杯，君有鸬鹚杓。一杯一杯复一杯，酒尽还沽共君酌。我把酒，听君歌。天不荒，地不老，人生百年休草草。对花对酒且高歌，盖世功名亦枯槁。满堂金玉守者谁，万事何如酒杯好。君不见巢父许由空洗耳，伯夷叔齐空饿死。范蠡扁舟挟西子，五湖风浪兼天起。又不见相如怀璧空归来，廉颇善饭何壮哉。谢安携妓入东山，苍生望望霖雨乾。把酒劝君饮，请君为我歌。燕昭筑台金满地，郭隗登台多意气。刘琨梦里起听鸡，班超万里封侯归。君不见浣花溪头老翁哭，白首为儒守茅屋。
青玉案·有寄::曾廉::看书老去双眸倦。时游戏、未终卷。点点青梅垂满院。笋根晚斸，樱盘新选。酒价年难贱。平头奴子能摇扇。僮约教渠日长练。纸尾殷殷聊上荐。寄声珍重，寻常相见。王谢堂前燕。
咏史上·元帝::陈普::事在两疏心眼裹，身居石显掌握中。师傅不能为作主，更生空自抱孤忠。
赠汲郡太守诗::陆云::于穆皇晋。豪彦实蕃。天罔振维。有圣贞观。鸣鸟在林。良骏即闲。萃彼俊乂。时亮庶官。
兰陵王 冬仲奉使出都南辕已至沧州道梗复返用周美成赋::龚鼎孳::戍烽直。山外寒云卷碧。香尘道、千里绣弧，凌乱垂杨暮烟色。鸿飞如异国。何况朱颜作客。茱萸带、霜打雨吹，瘦损宫腰恰盈尺。京华旅人迹。正草迓金鞭，花暗瑶席。五侯鲭好无心食。听白雁风快，紫鸾人远，钿辕瞥过渭桥驿。似天限南北。心恻万愁积。料野馆斜曛，芳影凄寂。回头凤阙情何极。伫日丽仙掌，柳回羌笛。经年红泪，向锦衾畔，宛转滴。
落叶吟::王季珠::暮夜叩柴关，疑是不速客。开门阒无人，月闇霜华白。十月朔风劲，林衣卸层碧。静中审万象，何一非陈迹。仰观沟没瓦，俯瞰径失屐。添我煎茶料，庭隅又阜积。
栖禅寺雨中与惟乾同登::王守仁::绝顶深泥冒雨扳，天于佳景亦多悭。自怜久客频移棹，颇羡高僧独闭关。江草远连云梦泽，楚云长断九疑山。年来出处浑无定，惭愧沙鸥尽日閒。
风流子 旧恭定二邸::顾随::秋色未萧骚，城闉外，气势比山高。正霞彩渐收，鸟乌争噪，水纹徐漾，杨柳垂条。旧苑里，此时花事好，开到美人蕉。朱户绮窗，几重芳意，玉阑瑶砌，一倍红娇。东陵知何处，雕梁上双燕，剩垒新巢。谁念舞裙歌扇，霜烟蓬蒿。叹万古苍茫，盲风阑雨，几家凋悴，黛假香销。看取数丛花在，休问前朝。
别南塘子::左国玑::五月麦熟茧缲丝，黄鹂啄椹鸣桑枝。南风送帆五两急，吴江酒船初到时。牛车日转曹门进，鼓市楼西集成镇。金椎初破紫泥封，玉壶泻出黄金嫩。当年交结十辈豪，鞭挞扬马雄风骚。邀遮直上酒楼去，意气扫拂天云高。当楼艳妇调金瑟，袒博喧呼动阡陌。银烛烧残北阙星，纤歌舞落西山月。风蓬聚散各沈沦，复见何人据要津。五陵日月无精魄，乡里衣冠有俊民。于今尚作红尘客，掉臂东华献时策。耻逐童年走帝乡，懒随南雁飞燕北。闻君高谊非常流，意气倾倒山为投。片言贵合黄金小，一斛可散千春愁。嗟我生年已半百，种种颠毛欲成雪。可惜腰间玉辘轳，光芒犹见秋烟白。闲来解赠南塘君，看我剑上摇星文。不用千金答高价，但博垆头一醉醺。两都词赋何劳献，五军大纛何须建。一息春雷我自酣，百年事业君应见。此回酒船何日来，望君日上梁王台。迷留且作驩糟客，未是千秋冠古才。
游罗浮 其十九::丘逢甲::我访朱灵芝，亦访华子期。天扃与地钥，典守麾龙螭。稚川作四庵，芝房息我疲。诸仙各坛洞，一一贡我奇。历叩女仙居，白石开岩扉。仙已不我绁，佛岂能我羁。遂登华首台，花雨何霏霏？五百阿罗汉，云际咸低眉。草没阿育塔，苔荒阿耨池。遂饮卓锡泉，笑尔头陀师。乾坤正倾侧，释道皆中衰。我虽不讲学，亦拜四贤祠。救世仗吾儒，儒言亦卑卑。妖氛海上来，天戈无能麾。神州若不保，何况山一隅？此山可避世，斯言恐吾欺。且作十日留，赋我罗浮诗。
洛阳早春忆吉中孚校书、司空曙主簿因寄清江上人::卢纶::值迥逢高驻马频，雪晴闲看洛阳春。莺声报远同芳信，柳色邀欢似故人。酒貌昔将花共艳，鬓毛今与草争新。年来百事皆无绪，唯与汤师结净因。
證道歌 其一○六::释印肃::永夜清宵何所为，辽天宝月共相辉。泥牛入海无消息，一声木马大阳随。
投寄旧知::韦庄::却将憔悴入都门，自喜青霄足故人。万里有家留百越，十年无路到三秦。摧残不是当时貌，流落空馀旧日贫。多谢青云好知己，莫教归去重沾巾。
答沁水王次来韵::温纯::桂树别来几见秋，每凭云树忆并州。一从碣石论文后，谁向梁园授简游。春色朱门芳草合，天涯华发旅魂愁。开缄忽睹相思句，倚韵诗成月色幽。
登更好堂同景思少卿表丈韵::王嵎::万里同行一瘦筇，寻山问水有先容。更穷天姥投南路，已过台山第几峰。从此又随双涧月，不妨曾听五峰钟。却从更好堂前望，满眼诗材思不供。
水调歌头 送褚正郎还朝::陈霆::青山荐行色，碧浪涌蘋洲。红旗棹影，送君骑鹤上扬州。相饯一杯清水，比似一轮明月，三载照高秋。回首棠阴路，父老泪双流。黯苕南，云杳杳，水悠悠。柳丝残脆，相看无计挽仙舟。一道星河届斗，万里长风破浪，身抵凤池头。从此鸾台峻，鹓鹭阻同游。
九月八日邀秦杨二计部宴显灵道院::区大相::玄宫秋正好，灵景此中开。爽气西山入，云光北阙来。褰霞寻道侣，采菊送仙杯。明日重阳酒，还登何处台。
和愔仲除夕即用其韵::陈宝琛::去日堂堂胡不归？晨光献岁更熹微。思艰行在需三鉴，厌乱都人望六飞。犹有遗臣谁是靡，能知四国岂无挥。危冠到老仍强项，吾道何伤举世非。
咏逸民十一首 其五::赵孟頫::子真初亦仕，岁晚乃逃之。区区南昌尉，上疏忘其卑。忠言不见用，耿耿当告谁。飘然弃妻子，终身与世辞。抱关甘贫贱，所贵莫我知。至今九江濆，清风激群黎。神仙信茫昧，此士独不疑。孤云无定在，逝水何时归。遐思一矫首，怅望无由期。
荆园秋感寄怀兵中诸友 其四::李洸::严城哀角断相闻，几辈寒交袂又分。才士一时微管乐，词坛终古属机云。未成报国惭儒术，已负为诗绝世纷。海岛孤悬齐五百，好凭鹰隼击秋雯。
寄题希夷观姚韵::陶益::坠驴仙客爱烟霞，此是烟霞别一家。鼎在金坛青草没，书留玉架白云遮。椿芽树下舂菰米，石耳岩前煮雪茶。解道华阳牢𣈭处，有莲子叶自能花。
有朋友论聂诗奴性感而赋之::何永沂::棺盖诗魂论未休，莫从胡序问根由。飘残皇土花千树，羡煞刑天鸟九头。四海无人山日落，七经责我自风流。温柔邀宠非关聂，涌血成诗立楚囚。
再题::赵蕃::既悟当寒雨，乃知雾乃晴。病躯聊自适，閒望亦增明。絮落还将化，荷新且解擎。怀哉老将至，没世曷为名。
寄訉区季谋九龙山居::李洸::不见高人区季子，鞠黄梅绽对寒侵。微言隐几能销骨，馀技挥毫足养心。陶令襟期酾酒嫩，韦郎踪迹闭门深。兴亡尽挂书生眼，忍谓神州竟陆沉。
哭陆先生::张白::六亲恸哭还复苏，我笑先生泪个无。脱履定归天上去，空坟留入武陵图。
追和彭城太尉夏月寄题湖上湛源大师房::林逋::碧蒲红蓼白莲房，一片栾栌撼水光。海岸空闻有孤绝，山中休道更清凉。惊飞翡翠当轩鸟，袅过旃檀别院香。最爱晚天吟枕上，好云遥耸数峰长。
送范侍御苏山北上四首 其二::边贡::生憎白云春去，无奈黄莺昼啼。欲采芙蓉赠远，北湖莲叶初齐。
浪淘沙::芍印::杨柳绿依然。缕缕愁牵。小楼残照夕阳天。雾鬓风环偎倚处，几度流连。悄立镜屏前。羞比双肩。瘦腰清态许人怜。回首梦痕愁欲绝，如此缠绵。
奉答用晦::黎民表::三江晴色起飞鸿，芳讯遥传自楚宫。紫气独看南斗外，阳春多在郢楼中。薄游岂有裾堪曳，上客多惭瑟未工。湖海一身从此去，澧兰吟望思无穷。
一剪梅 梅用韵::陈衍::破帽疲驴剧可怜。录就吴船。录就湖船。富阳沈碧好山川。梅尉祠边。梅子词边。暗香疏影阻归田。江国今年。槐府明年。袁安高卧正陶然。不出门前。况出门前。
观物、观我八首 观物 其一 仙::陈肇兴::瑶池何日降琼筵，青鸟西飞竟不旋。一粒金丹终误世，几人服食果升天。蓬莱飘渺疑无地，鸡犬寻常亦有缘。悟到飞升无用处，华山处士胜彭篯。
谢送桂花 其二::郑清之::道眼如如了色空，维摩方病散花中。杜陵有酒勤相觅，留俟清斋出梵宫。
贺衡卿弟新婚三首 其三::钱蘅生::隔篱犹记听经时，雏凤于今韵渐清。从此挑灯人伴读，窗前赓和是书声。
山女行::姚燮::山女食山气，青面莲叶光。靧岚不泽粉，自非人间香。蛇髻松为钗，发袜紧缠裆。不识春可怨，讵知秋可伤？见客百憨笑，纯任安故常。愿嫁骑鹿童，弗愿嫁牛郎。牛郎要种田，种田田有荒。骑鹿能种芝，芝熟堪充粮。山女抱山骨，珊珊如鸣珰。山女亦泽粉，此粉柏之霜。夜抱山月眠，朝俯山溪妆。
九日登李明府北楼::刘长卿::九日登高望，苍苍远树低。人烟湖草里，山翠县楼西。霜降鸿声切，秋深客思迷。无劳白衣酒，陶令自相携。
寿母七十索贺诗六首 其二::徐搢珊::尚忆来归二九时，即偕吾父订齐眉。孀姑三世难为力，长姒茕居更可悲。叠遇水灾无耔粒，继遭兵劫惜流离。流离嗟已如黄鸟，毁室鸱枭又后随。
冒巢民先生遗像为鹤亭题 其一::陈宝琛::清流眉目骚坛主，老作遗民及盛时。礼塔青原观素逝，密之僧腊世谁知？
闺情次乾叔韵::杨旦::妆阁无人独掩扉，年年病里送春归。越罗欲换添香懒，螺黛全消对镜稀。薄命自伤同柳叶，多情谁遣下渔矶。客途善保千金重，莫为行云误湿衣。
城南雨望::曹应枢::野色上荒亭，风来酒未醒。雷吉嶂裂，龙气一江腥。远树沈云黑，重岚带石青。扶摇如可上，鼓翼赴南溟。
浣溪沙·奉题陈止庵太世丈师梦游图遗墨，即呈叔通师丈教::马叙伦::到处讴歌有美声。一尘不染却多情。偏将梦境写平生。风流举世称三绝，儒雅传家只一经。鲰生惭愧说蓝青。
薛景石瓜庐::赵汝回::湖村有真逸，爱着钓鱼袍。鹤语柴门静，身闲笔砚劳。移来瓜种别，看得桂丛高。所写虽云僻，文名不可逃。
旅夜重读《绛守居园池记》忆旧游::伯昏子::披沥挑灯忆旧因，携云望雁在汾滨。危亭孤倚风摇落，嘉筑残临野莽榛。僻句夜耽千古涩，时文日睹六朝贫。渐收绛鼓梁尘定，安附居园盛世新。
晚过君采次韵::何景明::朔云卧对寒城菊，燕月留沽晚市醪。向客蘼芜南国远，背人鸿雁北风高。杜陵愁极惟双泪，潘岳情多已二毛。同病相怜不同去，莫将江海问西曹。
闻杜宇::贯休::咽雨哀风更不停，春光于尔岂无情。宜须唤得谢豹出，方始年年无此声。
秋思（二首）::薛瑄::秋来何所思？所思在远道。洞庭木叶霜，楚泽芙蓉老。欲济怀方舟，风波殊浩浩。寄言双白鹤，尔来苦不早。¤
次韵言怀::释德洪::此身已觉此生浮，去作云山老比丘。古寺闲门人莫问，寒绡蒙首涕慵收。道林风月心能了，子美工夫志未酬。为问太原王处士，一瓯春露可同不。
庚申春重游适园二首 其一::叶云峰::劫后重来境已非，迷离风物思依稀。花光台影易前貌，新燕传情穿柳飞。
听雪::黎民怀::荏苒岁云暮，摇落秦城阴。遥天亘玄色，瓦屋飞琼音。稍薄庭下树，微动风中琴。篝灯美良夜，寤言拥绨襟。一齧有馀滋，僵卧徒所歆。蟪蛄罢秋响，寒螀符我吟。岂谓四序周，而多炎景侵。缅彼凤池客，芳咏劳华簪。
再和::苏过::吾君如汤仁，常为无灾惧。一夫恐不获，贸贸悲辑屦。二斗东南忧，诏书走晨暮。陈陈发囷廪，粒食不待诉。知公经纶手，故以民社付。汪然叔度陂，不见伟节怒。德星所临次，民瘼消朽蠹。祝祠往无愧，飞雨来半路。耕犁及二麦，浸灌休老圃。何人执笔书，为瑞非虚语。应言颍川凤，未要猫相乳。益欣狱讼少，三尺略细故。丞掾从歌呼，讴谣入章句。谢公未赋归，赤子犹待哺。
师道::潘兴嗣::师道久不振，小儒咸自私。破崖求圭角，务出己新奇。恻恻去圣远，六经秦火隳。不有传授学，涉猎安所为。汉儒守一经，学者如云随。承习虽未尽，模法有根基。荐绅立朝廷，开口应万机。附对皆据经，金石确不移。熟烂见本末，较然非可欺。吾愿下学官，各立一经师。务尽道德业，不取章句辞。庶几昔人风，炳然复在兹。
拟游长沙至零陵忽动归兴::乐雷发::拟寻禹柏过长沙，且泊愚溪问酒家。岁旱可能飞石燕，秋高还看落天虾。乾坤纳纳催霜鬓，歧路悠悠又菊花。惆怅草黄骐骥病，归心依旧绕烟霞。
宿陈处士书斋::朱庆馀::结茅当此地，下马见高情。菰叶寒塘晚，杉阴白石明。向炉新茗色，隔雪远钟声。闲得相逢少，吟多寐不成。
用清秋鹤发翁韵赋小书 其四::马廷鸾::老蟾明孤心，凉飙苏病骨。保此中夜存，微阳有毫发。
寄会稽刁景纯学士::张伯玉::雨后稽山紫翠毫，使君千骑压云鳌。楼台日暖花木丽，河汉夜凉丝竹高。瀛馆久淹骐骥足，越人今识凤凰毛。江南老守思离阔，梦想时过白鹭涛。
水月精舍::弘历::精舍花宫侧，襟崖复带溪。松风亦常听，水月乃全提。千一何分合，亏盈总筦倪。凭观才拟议，魄影倏横西。
题梅四首 其四::曹家达::江妃灿若霞，宋璟心如铁。刚健含婀娜，画意此两绝。
听月楼倦客归山留别翠涛王孙::王夫之::我梦听月楼巳久，不意今生登此楼。楼前湘水腻碧玉，细细纹波送远秋。我有狂歌知者谁，古人不作今人疑。夜阑酒熟相对笑，男儿不受双眸欺。我今归卧蒸南谷，黄菊将开酒将熟。烂醉三万六千年，柳生左肘石穿肩。君勿疑我不相就，听月无声月自圆。
题画册八首 其四 虹桥玩月::戴亨::混迹尘寰说饼师，江南人物系相思。柳湖松岛三更月，丁卯桥头许浑诗。
连日至瞿唐谒白帝祠登越公三峡堂徘徊览古共成十二绝 其九 东屯::王十朋::少陵别业古东屯，一饭遗忠畎亩存。我辈月叨官九斗，须知粒粒是君恩。
苏东坡前赤壁赋图::郑思肖::泛舟赤壁痛衔杯，孟德英豪安在哉。何似江山风月妙，不从自己外边来。
与李三洲中丞遇于巷喜不自胜吾谓喜处即道纪之::湛若水::青说从蓝青过蓝，三洲拜我得无惭。一朝巷遇三年念，天理沛然人莫参。
自大敷溪至清浪滩长四十里上有马伏波祠 其一::王昶::天公欲游戏，骇此远行客。截彼浮云根，掷为揵水石。高者矗寻余，倭鬌亦数尺。大或径连亩，小乃展片席。摺叠类衣裾，剡锐等圭璧。行次别堂斧，合离成蜀峄。紞紞三门开，浩浩九逵辟。横磨十万剑，一一与水敌。水跌忽成洼，急起复相射。幻师作幻技，信手妙抟埴。持以恐诗魂，且洗见闻窄。毛发森欲寒，扣舷三叹息。
至节前一日六首::方回::心情诗卷无佳句，时节梅花有好枝。较似后山更平澹，一生爱诵石湖诗。
承提学宪副赵先生以诗见赠次韵奉答::林光::文字官閒傍钓台，三年两迓宪舟来。先生迥出师模表，我辈终非国士才。元酒未浇灯市闹，单衣仍把木绵裁。北游带得春风去，红白花应次第开。
虞美人（代简督伯和借《战国策》）::王千秋::要津去去无由据。已分平生负。拟将怀抱向谁开。万水千山聊为、借书来。玄都昼永闲难度。欲正书中句。黄琮丹璧已磨浓。发箧烦君早送、过桥东。
别离情所钟十二章章四句送定叟弟之官严陵::张栻::义路本如砥，利径剧羊肠。何以书子绅，世德不可忘。
答近夫九日见寄::郑善夫::殷郎怀抱向谁开，我亦迢迢江上台。塞雁未逢还步月，篱花纵好懒持杯。龙山落日惟黄土，虎阜西风漫绿苔。一览黑貂惊岁晚，暝传霜下夜砧哀。
暇日书怀::区越::哦诗拈近体，采酒压新刍。老得身闲处，何须分外求。
寄荆娘写真::李涉::章华台南莎草齐，长河柳色连金堤。青楼曈昽曙光蚤，梨花满巷莺新啼。章台玉颜年十六，小来能唱西梁曲。教坊大使久知名，郢上词人歌不足。少年才子心相许，夜夜高堂梦云雨。五铢香帔结同心，三寸红笺替传语。缘池并戏双鸳鸯，田田翠叶红莲香。百年恩爱两相许，一夕不见生愁肠。上清仙女徵游伴，欲从湘灵住河汉。只愁陵谷变人寰，空叹桑田归海岸。愿分精魄定形影，永似银壶挂金井。召得丹青绝世工，写真与身真相同。忽然相对两不语，疑是妆成来镜中。岂期人愿天不违，云軿却驻从山归。画图封裹寄箱箧，洞房艳艳生光辉。良人翻作东飞翼，却遣江头问消息。经年不得一封书，翠幕云屏绕空壁。结客有少年，名总身姓江。征帆三千里，前月发豫章。知我别时言，识我马上郎。恨无羽翼飞，使我徒怨沧波长。开箧取画图，寄我形影与客将。如今憔悴不相似，恐君重见生悲伤。苍梧九疑在何处，斑斑竹泪连潇湘。
随想随作 其十二::胡云飞::可惜身居北斗旁，清光不见泪淋浪。偶闻片语秋风里，便托深思到夕阳。
湘灵瑟::佚名::霜风摧兰。银屏生晓寒。淡扫眉山。脸红殷。潇湘浦，芙蓉湾。相思数声哀叹。画楼尊酒闲。
蝶恋花（商调十二首之一）::赵令::夫传奇者，唐元微之所述也。以不载于本集而出于小说，或疑其非是。今观其词，自非大手笔孰能与于此。至今士大夫极谈幽玄，访奇述异，无不举此以为美话。至于娼优女子，皆能调说大略。惜乎不被之以音律，故不能播之声乐，形之管弦。好事君子极饮肆欢之际，愿欲一听其说，或举其末而忘其本，或纪其略而不及终其篇，此吾曹之所共恨者也。今于暇日，详观其文，略其烦亵，分之为十章。每章之下，属之以词。或全摭其文，或止取其意。又别为一曲，载之传前，先叙前篇之义。调曰商调，曲名蝶恋花。句句言情，篇篇见意。奉劳歌伴，先定格调，后听芜词。丽质仙娥生月殿。谪向人间，未免凡情乱。宋玉墙东流美盼。乱花深处曾相见。密意浓欢方有便。不奈浮名，旋遣轻分散。最恨多才情太浅。等闲不念离人怨。
和陈克斋清明登瑶台有感 其三::王翰::露洗空山白玉台，当年金母御风来。涧边瑶草香难歇，洞里碧桃花自开。雨后苔痕侵旧字，座间山影蘸新醅。去家游子愁千种，白纻轻衫谁与裁。
寒夜感兴和廖子所二首 其一::刘崧::浦月初沈后，林霜欲下时。空馀清夜永，不尽故园思。旅雁惊寒惨，邻鸡戒晓迟。床帷怜稚子，此意未能知。
菩萨蛮 其二::添雪斋::我生沉寐海风里，行前踪迹渐无记。银白一痕沙，倾开空白花。离歌潮底近，暗贮天之悯。声调各缤纷，分归过路人。
阮郎归::赵彦端::一春种得牡丹成。那知君遽行。东君也自没心情。夜来风雨声。追间阔，数清明。不应歌渭城。只愁河畔草青青。却须离绪生。
晚春五首用杨孟载韵 其四::谢晋::心閒无梦到南柯，惟惜残春又欲过。一径绿阴芳树合，半帘红雨落花多。闲吟诗到清新句，坐看杯生潋滟波。自是经朝书倦读，不关中酒卧林阿。
龙门避暑::郑洪::龙门绝顶松风冷，空翠湿衣山更深。六月地炉长拥火，半窗云影便成阴。悬厓果熟猿争树，白昼人惊鬼出林。一个老僧飞锡去，不知消息到如今。
燕京述哀 其五::屈大均::万岁山前树，无春到澥棠。宫云空漠漠，沟水自泱泱。天地馀蒿里，龙蛇有白杨。陇西鹦鹉在，何处问君王。
胡羊二首::岳珂::{左冗上加丶右辱}毛吹朔雪，细肋卧晴沙。晓牧尾摇扇，春游项引车。湩流便逐草，酪腻正需茶。日夕归栖处，因风想塞笳。
醉花阴 以竹节大斗为元兄寿::屈大均::一节琅玕开大斗。斟汝满春酒。金老饱风霜，磨用阴山，玉爪清光透。龙公早向罗浮取。光怪像灵寿。叶大似芭蕉，倦作荷筒，更可娱黄耇。
晓发胡乐巡司抵旌德 其一::钟芳::晨装越重峭，景色忽纷披。楼处负岩麓，机舂当水湄。落霞红入市，秀麦绿盈菑。吏隐谅斯在，玉壶荒是非。
醉桃源 破军::王吉昌::破军雄镇北方阴。牢封地户深。真风高卷锁猿心。氤氲气制禽。三田贯，五神钦。元胎体变金。群魔离位九阳临。功成耀古今。
见山楼即席醉歌::鲍皋::空中绿云忽破碎，散作千山万山翠。君楼在市不在山，却共诸山翠相对。东南山势排长虹，西山一片撑鸿濛。北山突峙倚天堑，石帆直指沧海东。谁裁半幅吴江水，更挂高高碧窗里。楼上仙人终日闲，坐揽江山列床几。有时放吟还疾书，山雨江涛奔腕底。我来偶值天晦时，槐风飒飒当轩吹。孤城烟井出隐隐，平畴禾黍空离离。须臾雾净四山出，恍开青眼留诗客。天外雨峰横白波，树里一江流落日，日暮倚楼歌醉歇，主人再劝金叵萝。海霞孤飞照衣紫，云峰斗起争嵯峨。一峰蜿蜒黑蛟走，一峰蜷局眠苍狗。一峰未平一峰变，此时山楼别有见。大江之前无数山，浓蛾失影明镜寒。何人铁笛唤山月，一声吹出苍茫间。我呼山灵揖海若，尔汝千年何寂寞。何不飞来共我醉，此楼楼上醉眠梦。涉沧洲，凌五岳。五岳渺难求，沧洲复谁是。但愿楼居不愿仙，君看山翠长如此。
醉花阴 秋海棠::郑元昭::似水秋光惊艳绝。漫道芳华歇。信有可人花，数点胭脂，点着墙根叶。啼螀露底闻幽咽。人静来黄蝶。试倚旧栏杆，绛蜡凉红，还染清秋节。
送子容二首 其二::刘挚::倾都冠盖拥西圻，一节移归四牡驰。魏阙云烟天近处，隋河冰雪岁穷时。行藏粗识贤人志，疲拙难当国士知。妄欲与公论异日，区区何用召棠诗。
念奴娇（送戴少望参选）::陈亮::西风带暑，又还是、长途利牵名役。我已无心，君因甚，更把青衫为客。邂逅卑飞，几时高举不露真消息。大家行处，到头须管行得。何处寻取狂徒，可能著意，更问渠侬骨。天上人间，最好是、闹里一般岑寂。瀛海无波，玉堂有路，稳著青霄翼。归来何事，眼光依旧生碧。
瑞龙吟 夏景::陈维崧::天将曙。黯淡残月窥窗，朝霞映树。起来唤婢移床，贪他井畔，早凉无数。怅谁与。俄顷碧云低捲，火轮高吐。海天万里炎蒸，渴龙夭娇，阳乌旋舞。恰喜水边桐际，风帘澒洞，旷然无暑。长昼且将马蹄，秋水閒注。松风小沸，亲拆旗枪煮。还消受、竹肌坠粉，荷珠跳雨。渐渐斜阳暮。乱蝉嘶到，最消魂处。茉莉枝头乳。浴罢碧阑干，箫声一缕。无人只有，冷萤来去。
别李致敬同寅::江源::君寓宣州我复京，临岐不用唱离情。边储自是悬君笔，经略还应惬众评。南雁须传千里劄，东曹莫朽百年名。佳声不必镌金石，专听人言即是铭。
即事::弘历::塞宇云生欲变寒，征裘逐日换归鞍。筑场纳稼逢迎好，农务民艰取次看。过岭东西两流水，映溪上下一停峦。山田颇有丰年庆，祗恐茅檐尚怨叹。
鹊桥仙 渔父::沈士::澄潭集网，寒江垂线，雪白鲈鱼成串。西风吹送酒花香，促步向、垆头索换。竹篙枕月，蓑衣遮面，一曲沧浪天半。乾坤水上最清闲，也自分、烟波占断。
沿溪转山入野亭小饮甚适::袁说友::惜此青青一日春，爱閒因得两三人。放身度密穷山崦，随意居宽趁水滨。逸饮不成愁淡薄，苦吟终是喜清新。物华时世相流转，今古之间几窖尘。
过宗球李亲故居有感::冯安叔::麋鹿春游室半残，离离荒草不堪观。也常入梦喉先咽，不为谈梅心亦酸。已远仙踪无可吊，未亡人泪岂曾乾。知君故是乡中善，长伴青松作祭坛。
送陈稚登游南雍 其一::孙继皋::江南江北桃李花，金陵游子初离家。眼中相识尽相送，腰下新悬是莫耶。
病起梦张乔::黎本安::笑语依然步绿苔，天风环佩下瑶台。生前几见乘鸾过，死去何因捉蝶来。频顾带移怜瘦损，恍惊钗坠迸疑猜。早知香魄还奔月，拥定霓裳不放回。
严陵晚泊柬同游诸公::张羽（凤举）::客怀何处寄秋城，欲与长沙吊屈平。江上逢人皆社约，舟中见树问山名。烟波日静鱼龙晚，霜月天高杞菊清。暂共建昌祠下泊，上方钟磬夜分明。
李德秀致政以其生日前一日约士友至长庆院访::魏了翁::流年苦被雪霜催，以有山中自四时。寒色憗花妆岁晚，晓阴挟雾放春迟。似嫌俗客不同调，留与高人共胜期。但原多书冲佑考，与君长伴岁寒枝。
观沧海::曹操::东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。
投曾秀州逢四首 其四::赵蕃::请到江西得正宗，后来曾吕出群雄。大阳遗履归何处，端欲从公一破聋。
汉皋中秋::刘溱::木落江声急，天高雁影寒。何人此遥夜，吹笛起危栏。屈指秋将老，回头泪暗弹。频年好风月，强半客中看。
三月三日雨作遣闷十绝句 其九::杨万里::报答春光酒一卮，贫中无酒著春欺。作诗细与东风道，未必东风肯要诗。
寄衣曲::毛张健::去年寄衣秋月明，络纬索索窗前鸣。今年寄衣风复雨，不识何时到边土。边城八月多早寒，清霜触体愁衣单。千丝万缕妾手制，中有珠泪焉能干。不愿功成垂竹帛，但愿全躯返乡国。
楼上女儿曲::卢仝::谁家女儿楼上头，指挥婢子挂帘钩。林花撩乱心之愁，卷却罗袖弹箜篌。箜篌历乱五六弦，罗袖掩面啼向天。相思弦断情不断，落花纷纷心欲穿。心欲穿，凭栏干。相忆柳条绿，相思锦帐寒。直缘感君恩爱一回顾，使我双泪长珊珊。我有娇靥待君笑，我有娇蛾待君扫。莺花烂熳君不来，及至君来花已老。心肠寸断谁得知，玉阶幂历生青草。
点绛唇::朱荫龙::漠漠濛濛，烟丝叠作闲愁片。谁恩谁怨。总觉黄金贱。薄淡村醪，也自没人劝。寻思遍。金波潋滟。灯火高楼宴。
赠琴僧::林放::霜林凋落云影垂，朔风猎猎鼓寒威。偶来禅房访虚寂，上人为我弹金徽。此调悠悠泯千载，今日忽闻一嗟咨。上人所弹不在指，我亦非于耳听之。霜天玉磬敲清晓，夜月秋声动翠微。举世纷纷爱筝筑，寂寥古意谁能知。过门不是钟期子，慎勿汗漫调朱丝。
闽山庙里赛灵神水陆珍羞满案陈最爱鲜红盘上果荔枝如锦色犹新 其九::徐熥::风流公子正髫年，腰带千文万历钱。浪买梨花三百朵，一时光照鼓楼前。
送香与董彦速二首 其一::谢薖::侯莎新补蔚宗传，藿燥詹粘疑可憎。试炷博山元不俗，小奁分供在家僧。
临江仙·九十日春都过了::李之仪::九十日春都过了，寻常偶到江皋。水容山态两相饶。草平天一色，风暖燕双高。酒病厌厌何计那，飞红更送无聊。莺声犹似耳边娇。难回巫峡梦，空恨武陵桃。
群雁图::傅若金::微茫洞庭野，隐约潇湘岸。鸿雁将栖息，飞鸣求其伴。先集良未安，后至凄欲断。使我怀弟兄，因之中肠乱。留连江海远，惨淡秋晖晏。常恐随天风，高飞入云汉。
送景方还南京::张弼::黄金台下见秋风，回首钟山意万重。寄语秦淮楼上月，归来还与故人同。
东府雨中别子由::苏轼::庭下梧桐树，三年三见汝。前年适汝阴，见汝鸣秋雨。去年秋雨时，我自广陵归。今年中山去，白首归无期。客去莫叹息，主人亦是客。对床定悠悠，夜雨空萧瑟。起折梧桐枝，赠汝千里行。重来知健否，莫忘此时情。
端午帖子词二十首·二温成皇后合四首::欧阳修::密叶花成子，新巢燕引雏。君心多感旧，谁献辟兵符。
夜泊::顾甗::乍客情如何，归心坐超忽。舟行苦淹程，复此江上月。落帆具午炊，露坐待星没。市远灯火微，促装暗中发。
冬夜袁无竞过酌::徐熥::钟声排小阁，灯影坠孤尊。竹净云阴薄，花疏霜气繁。卑喧虽近市，幽僻亦深村。坐久儿童睡，山风自掩门。
述意十六章 其三::姚燮::兔性亦匪驯，鼠德岂真盗？汝忧途假虞，吾疑鼎迁郜。健体谁百年，昔倪近称髦。睚眦交众雠，达人避施报。东海无劫尘，仲连适孤蹈。
效阴铿安乐宫体十首 其三 清暑殿::胡应麟::曲榭生风蚤，层窗漏日迟。冰山围巀嵲，雪巘架逶迤。石甃长秋井，泉疏太液池。御舟三翼泛，宫扇七轮驰。莫漫酣吴酒，轻言狎翠眉。
道室试笔::陆游::死来尚恋游金谷，病废犹难放柳枝。等是胸中不浩浩，乐天莫笑季伦痴。
秋日瀛台::弘历::岚光波影斗新晴，楼观图云镜里明。八月桂风天半馥，西山晓翠座中横。苔纹点砌排棋局，霞缕飞空曳綵旌。更喜晶阳辉素宇，诗情人意共秋清。
题金山寺付僧惠杰四首 其四::唐顺之::法界元无着，寥寥空水云。钟声潮外住，佛相镜中分。经为鱼龙说，人将鹳鹤群。慈航如可借，不厌往来勤。
菩萨蛮::朱庸斋::人人共说东风好。人人共向东风道。花胜去年红。定教年更丰。綵狮腾旭日。瑞气呈阡陌。何以报春阳。稻云连社香。
观从吾登炉峰绝顶戏赠::王守仁::道人不奈登山癖，日暮犹思绝栈云。岩底独行窝虎穴，峰头清啸乱猿群。清溪月出时寻寺，归棹城隅夜款门。可笑中郎无好兴，独留松院坐黄昏。
广诗中八贤歌 其八 淮南吴保初彦复::梁启超::君遂之节如其才，呼天不应归去来。海枯石烂诗魂哀，吁嗟吾国其无雷。
兵后经永安法空寺寄悟禅师（其寺贼所焚）::皎然::常说人间法自空，何言出世法还同。微踪旧是香林下，馀烬今成火宅中。后夜池心生素月，春天树色起悲风。吾知世代相看尽，谁悟浮生似影公。
赋双松堂呈薛监簿::林景熙::宿觉山中有双松，一朝劫炉鳞鬣空。端明堂前有双松，至今古色摩苍穹。此物受命本千岁，扶持若有神始终。天留贞质表文献，厖言幻学宁女容。昔贤种松如种德，柯叶余事根本丰。百年封植雨露饱，厥声大肆鸣笙镛。掀髯相视雪贸贸，拥盖对立云童童。不知天地有黄落，玄冥失柄春无功。闻孙峨冠立松下，典刑如侍乾淳翁。昂藏见谓廊庙具，夭矫亦有山林风。棱棱铁面不可犯，麾去秦爵如飞蓬。采衣奉酒列清影，森森头角皆虬龙。
江暮::晁说之::何能浣客愁，长夏暮江头。岚远疑无象，潮平似不流。须臾云送雨，荡扬鸟随舟。明年北归去，谈话未应休。
叔父给事挽词十首::黄庭坚::更生苦讼石中书，宰掾非人欲引裾。两猾论兵几败国，同时御史更谁如。
夏日奉陪陆使君长源公堂集::皎然::府中自清远，六月高梧间。寥亮泛雅瑟，逍遥扣玄关。岭云与人静，庭鹤随公闲。动息谅兼遂，兹情即东山。
题梅花 其三::郑真::春风消息问梅花，冰雪那禁老岁华。有约玉人终不到，凭谁觅得画图夸。
甲子秋八月偶思出游往往累日不能归或远至傍::陆游::乡闾敬老意常勤，一味甘鲜必见分。大胾在前无箸食，始知富贵本浮云。
山居杂诗九十首::曹勋::朅去天台居，邑有万户酒。一出尝十家，已觉醉屡肘。留连多好事，方圆烦饤斗。约趁黄昏归，不知月挂柳。
月庵歌::邹极::吴侯之来适荒年，政修民苏犹解悬。庭无留讼狱屡空，百姓爱悦奸吏悛。公馀何以度永日，坐督皂隶先疏泉。泉潴为沼净可鉴，清范即与名俱传。今年时丰民事简，退食纵步山之巅。诛锄芜秽出古木，矫如虬龙上参天。夷高培坳荫其下，百里胜景尽目前。烂柯石局候仙侣，月庵竹榻容醉眠。或弄瑶琴或放歌，或谈玄理或安禅。圆虚洞照万缘息，乾坤有量斯无边。庵中主人趣高上，喜我相过时留连。所嗟官满差迁去，肯顾衰翁须后贤。
山静::韩淲::山静不嫌鸡犬声，閒身随意了阴晴。柴扉终日其谁问，梅径有时还自行。一曲涧流虽浅澹，数株花蕊甚分明。床头周易初无恙，酒困茶醒底用情。
送方蒙中赴辟二首::刘克庄::圣君羔雁远相求，去去榆关迫盛秋。应念霜寒履中野，定分月色照鄜州。画江谋拙难言智，出塞诗豪不惹愁。却笑缚轮观井者，一生过计更私忧。
二十五日::韩淲::焚香得深居，清风养幽抱。杜鹃来何迟，鸿雁去常早。微澜响沟流，积润滑磴道。绵绵百草长，春风雨中老。
过亡友韩伯举拊缶亭故址抚今追昔得诗六章敢曰招魂亦以当泣 其二::张萱::篱花元的的，径草尚毵毵。声吞柏舟妇，血溅影堂龛。往事谁能问，交情今始谙。千秋还独擅，何必重生男。
次韵钱逊叔画图::吕本中::西风著人尘满襟，江山纵近难追寻。当年写此数幅妙，坐使几案频登临。断云黤惨出古寺，远岸杳霭连荒岑。渔舟荡漾江路晚，烟雨濛笼山店阴。已知落笔气象古，一任世间消息沈。最怜霜干倚长石，不待岁久成枯林。知公此中兴不浅，此画故能留意深。只今燕坐一室里，尚费从来长短吟。诗成掩卷坐秋晚，一唱三叹求遗音。
开樽梅花下候解道士夜深不至::孙一元::童子洗杯恼清夜，何处酒徒来更迟。梅花相看眼不醉，挑灯自诵山人诗。
春怀赋得冰雪莺来晚春寒花较迟十字 其九::王安中::吾宗有子明，粉泽乏外貌。白衣罢秋赋，深林藏雾豹。谈经亦微诙，乐实在名教。拟之金马生，笑云恐差较。
虫言二首 其一::魏称::织织织，夜长机杼须勤力。舅姑非帛不成暖，秋寒莫怪虫声逼。织织织。
歌纪四明汪君信士::释重顯::古君子兮道诸己，道器用兮合天理。同尘还若待时生，观象不知何处起。荆丛丛袭莪丛丛，孝兮悌兮非沚中。聚应落落滴仙露，散或泠泠扬士风。风之上兮风之下，近一指兮远一马。秋水澹交无限情，夜光照乘胡为者。伊予匪谓存馀力，咏高义兮困胸臆。巴歌百字岩叶书，飞寄汪门旧知识。
癸巳九日同焦弱侯周季平吴会甫董玄宰林咨伯庄得全六太史携酒兴德寺后池台 其一::区大相::野寺堆红叶，秋原隐白蒿。乡遥愁望远，病起强登高。为客惭乌帽，随人试浊醪。逢时聊引兴，能赋愧词曹。
送熊伯通::王安石::岁暮欣逢盖共倾，川涂南北岂忘情。事经官路心应折，地入家山眼更明。江上月华空自照，梅边春意恰相迎。关河不锁真消息，野客犹能听治声。
湖山访阴卷二绝 其一::张宁::大隐居城小隐山，山城未见一人閒。不如还访林逋宅，坐待梅开野鹤还。
凯歌十首呈贾枢使::刘克庄::清野都无寸草留，暴师塞下欲何求。东风借便天亡敌，春水方生早去休。
送樊简讨昆来还都::陈恭尹::论文连月得相亲，握别临期意倍真。高盖南来持节客，二毛憔悴种瓜人。羽林旧籍同声在，桃李新阴异代春。书报高堂江汉上，为言沧海有遗民。
次韵酬李周翰一首::王阮::大江固茫茫，一苇即可越。乡来江与蕲，孰使我辈隔。温温李夫子，粲粲谪仙格。萧然一竹关，白眼谢俗客。蚤充观国宾，百中应百发。我玉空自良，彼怒辄反掇。归叹儒冠误，尽把气习撤。收藏万丈焰，不受一夫决。累然驽马中，倍觉骐骥别。嗟余偶倾盖，辱许共映雪。快哉平生心，清风濯执热。今惟仄席秋，正采乡评月。岂无识真人，达君此奇节。春雷震一声，指日看甲拆。
尉迟杯 秋夕偕冷禅泛舟孤山放鹤亭，乘月而返::高燮::孤山路。正日暮、客子行吟去。扁舟过了西泠，荡向残荷容与。梅林深处。有鹤冢、千年不飞舞。问荒亭、为甚名留，一声声答洲渚。俄觉入瞑湖云，对烟柳凝寒，着意无语。雁外鸥边黄昏近，延隔岸、灯光渐吐。更谁共、清游自赏，算除却、逋仙孰伴侣。待宵分、树杪明蟾，露痕襟袖如许。
谢连州沈殿丞惠石::余靖::遗我岩岩石，拜嘉贤使君。何当天共补，应免玉偕焚。想自乘槎得，知从饮羽分。试将簷畔累，尚带故山云。
次韵学士兄富阳道中::李弥逊::长江送客静波澜，路入回溪第一湾。石濑横陈潮力减，风樯陡转橹声闲。驱除方寸无穷事，领略平生未识山。自笑疏慵似中散，政宜托落水云间。
再至汀州倅宅南楼二首 其二::郭祥正::楼外青山似故人，雨馀山色静无尘。青山依旧人还老，一片离愁挂晚春。
僧石峰和余游海会寺诗复呈一律依韵答之::张湄::知时好雨洒芳田，閒试僧庐洗钵泉。一派海潮空外响，满怀冰雪句中传。云生树杪钟楼晚，鸟步花阴石径妍。笠屐何当随野衲，秋风归旆独悠然。
杂咏一百首·廉颇::刘克庄::浪说三遗矢，犹堪一据鞍。君王不自试，耳目信人难。
初凉与次公子共读书册::杨万里::暑嬾皈投簟，凉醒打当书。罢吟唇欲裂，起坐膝难舒。汲古微澜动，悲秋小雨余。五言未针线，百过且阶除。
学士院端午贴子二十七首 太皇太后阁六首::苏辙::决狱初迎雨，开仓旋嚷。青黄今接夏，饥疫免忧春。帘密风时度，宫深日倍长。纻罗随节赐，黍麦趁新尝。执热宁忘濯，清心自释烦。东朝闻好语，畏日解余暄。山磨玉尘除旧廪，捧箱采缕看新丝。一年丰乐今将半，两殿欢声外得知。舟楫喧呼招屈处，禽鱼鼓舞放生中。百官却拜枭羹赐，凶去方知舜有功。玉殿清虚过暑天，草庐烦促念民编。外家近许迁新宅，不遣司农费一钱。
赠李慕山::成鹫::慕山先生清且閒，不爱市朝惟爱山。慕山先生坚且癖，不爱苞苴惟爱石。先生爱山夫何如，探幽选胜遵南车。一声长啸空谷应，巨灵俛首随奔趋。先生爱石良有以，万仞孤峰觐屏几。玉润冰清迥不磨，天形道貌长相似。先生早岁缨儒冠，文章声价倾长安。逢场压倒元与白，阳春一曲知音难。乞休林下身未老，万卷诗书恣幽讨。攒眉不肯入东林，逐队春风踏芳草。萼楼兄弟附青云，兰砌儿孙长凤文。山静日长松柏古，朱霞白鹤超人群。我亦当年同学者，归向马山曾结社。惠远无如靖节高，三笑溪桥归去也。廿年一别能几时，青山白首遥相思。题诗寄语函关老，牛背奇书赠与谁。
沁园春::蔡淑萍::廿载流离，怕说飘萍，怕看转蓬。叹家山万里，月明何处；朔边千嶂，云暗低空。独立龙沙，怅然回首，神黯心伤何去从？知何日，可挂帆沧海，快驭长风！雄鸡遍唱寰中，看江水滔滔总向东。又跻身学府，恍如前梦；仰聆师训，恰与昨同。佳节迎人，清辉满目，杯酒好舒冰雪胸。看明日，定天高云淡，最适征鸿。
复过井陉口淮阴侯庙::董文骥::背水千年庙，登坛百战功。至今思赤帜，何处吊藏弓？春雨王孙草，灵风古木丛。淮阴年少子，终自笑英雄。
蚤春陪舅林郡丞暨黄全之许希旦姚体恪体贞兄弟集郑氏北郭别业 其一::佘翔::春入柳条新，郊游岸角巾。青山环别业，芳树媚佳辰。陶谢俱词客，荆高总酒人。年华驹过隙，欢赏剧相亲。
惜分钗 海棠::钟青::情难判。春时半。东风爱拂初醒面。晓烟笼。碧霞容。态若轻云，醉舞腾空。溶。溶。何人伴。肠应断。疑嗔疑笑胭脂浅。思无穷。恨谁同。月色扶来，梦入闺中，重。重。
感事打油兼调坤尧兄::何永沂::浅斟低唱正行时，勒马回缰作艳诗。最是烟波桥十四，四蹄踏月小红依。
登峄山感怀 其二::湛若水::上下峄山峰，危石度千重。回头倚岩坐，洒落观大通。何名为大通？是身在虚空。欲归前无路，插趐凌天风。
次林子长教授韵 其一::陈造::伯主或能尊九九，饿隶恐复办多多。盘姗勃窣不快意，铅刀一割君谓何。
送温冬官使陜西::王弼::关西民庶委蒿莱，鸿雁嗷嗷极可哀。金币屡从天府出，旌旗正望地官来。华阴山逼河声转，函谷鸡鸣树色开。陇蜀连封才咫尺，使成应换綵衣回。
题画::史谨::两岸云山列素屏，倚阑吟眺雪初晴。自知不应飞熊兆，野饭鱼羹过一生。
筋竹这新居僧居邠录寄寺中留题次孙温叟所用::赵蕃::梦向清江不见涯，觉来身乃太行车。新居寄我山中集，倦枕浑忘午后茶。爱此好风当北牖，待来明月望西斜。但怜独鹤归何晚，不问满林先暝鸦。
和胡思孔见贽韵::刘崧::曾陪冠冕上三台，金水桥东日往来。露湿柳梢随直上，日高花底散朝回。当时桂苑青霞佩，此日茆檐浊酒杯。感子未能同寂寞，莫辞高咏寄蒿莱。
题鄂渚赠别图送人归庐陵（二首）::杨士奇::客游黄鹤矶畔，家住金鱼浦前。心似波间明月，随君先过螺川。
无题示彭孟阳 其二::张乔::生同少伯五湖归，玉骨香魂愿不违。妒杀真娘墓前雨，又随神女峡中飞。
贵阳雅颂二十四首同翠渠作 其十八 赈恤孤老::祁顺::成汤惠困穷，厥命民所服。文王急施仁，鳏寡与孤独。我公恤穷民，衣食无不足。奉扬天子意，大布生灵福。光明照一方，岂但逃亡屋。
题吴门袁恂如梨花春雨图三首 其一::曹家达::百丈山头啼杜宇，东风瘦尽梨花雨。雨湿阶庭生夕烟，愿随明月飞上天。可怜数尽谯楼鼓，缺复缺兮夜三五。
治圃杂书二十首::方回::花有如罂粟，能同橘不迁。茄藤宜硬地，豆荚恶肥田。元勰齐民术，夷吾土物篇。园丁初未读，口诀自相传。
苏武慢 江亭远眺::韩守益::地涌岷峨，天开巫峡，江势西来百折。击楫中流，投鞭思济，多少昔时豪杰。鹤渚沙明，鸥滩雪净，小艇鸣榔初歇。喜凭阑、握手危亭，偏称诗心澄彻。还记取、王粲楼前，吕岩矶外，别样水光山色。烟霞仙馆，金碧浮图，尽属楚南奇绝。紫云箫待，绿醑杯停，咫尺良宵明月。拚高歌、一曲清词，遍彻冯夷宫阙。
题广州起义烈士陵园菊展::关振东::十年横雨尽蒿莱，留得秋芳劫后开。纵使凋残犹傲雪，肯将高洁委尘埃！
中兴歌::鲍照::中兴太平运。化清四海乐。祥景照玉台。紫烟游凤阁。
挽赵秋晓::黎献::假馆惭何补，叨邻卜偶从。灯曾分夜读，歌忍相晨舂。一壁山河邈，他生饮啄同。眼前无此屋，风雨忆帡幪。
东山::韩淲::指点东山路，松林一望中。芙蓉争弄日，杨柳半凋风。我到吟何比，人閒兴偶同。只宜携妓饮，名宦付诸公。
夜坐僧楼::李寄::为客何妨此，伤心是故乡。一声孤雁过，几叶乱风当。暗坐兼无影，虚檐易有霜。翻思在秦楚，犹是景凄凉。
友人拟古乐府因题十绝句 其二::黄清老::采荇归来午，花梢日转廊。绿阴凉似水，不用洗红妆。
允迪招行简卜居鸬鹚谷仆意羡之作诗送行兼以自见 其一::沈与求::严陵滩下鸬鹚谷，闻道元英旧隐庐。鼻祖名高诗格在，耳孙才杰宦情疏。漫山松桂雁行立，入坞茅茨星散居。知为刘郎赋招隐，莫教花落到通渠。
秦西巴纵麑::吕不韦 撰::孟孙猎而得麑，使秦西巴持归烹之。麑母随之而啼，秦西巴弗忍，纵而与之。孟孙归，求麑安在。秦西巴对曰:“其母随而啼，臣诚弗忍，窃纵而予之。”孟孙怒，逐秦西巴。居一年，取以为子傅。左右曰：“秦西巴有罪于君，今以为子傅，何也？”孟孙曰：“夫一麑不忍，又何况于人乎？”
癸亥榕溪灯夕谣 其六::张萱::一岁常勾五岁逋，十钱完得一钱无。欲呼共醉观灯去，苦乏馀钱过酒垆。
次韵湛判官送别::郭祥正::一朝倾盖若忘年，更把新诗物外传。侧望风流还入幕，应怜憔悴未成仙。离樽谩托春风里，短棹行依瘴海边。十斛明珠君不惜，珊珊投掷满巴笺。
德州::李昌祺::江上南风起浪花，江头新柳集鸣鸦。长悬双毂牛车稳，流水孤城雉堞斜。沙燕穴巢穿断岸，汀鸥伺食立枯槎。平原更比青原好，何事行人只忆家。
大别山::彭天益::江汉西南万里来，双流合处耸崔巍。神鳌载得蓬瀛去，金粟擎将世界回。
元侍者求赞::释清远::道虽光明，形则山野。提折脚铛，住深兰若。拙韵无取，陋容谁写。常在左右，觉元侍者。
送通上人归上高 其一::谢逸::复忆敖峰万叠山，云中归路踏弯环。霜乾木落重阳后，莫见黄花便破颜。
龙湖观人钓鱼::丘葵::野客双蓬鬓，溪童一钓竿。得鱼何与我，对境自成欢。日暮欲归去，支筇更一看。淡红千草烛，浓绿万花盘。
玉女摇仙佩 苏小墓::吴湖帆::南朝艳影，往迹空留，旧馆红楼何处。柳细花秾，西泠桥左，那日锦车曾驻。徙倚还无语。想香檀按拍，歌情谁诉。笑堤上、红襟燕子，飞去飞来，可惜无主。人生易多愁，丽色如花，偏他不遇。还记画船泛月，艳说钱塘，梦里曾传佳句。想像当初，青骢郎马，咫尺相看今古。冷泪浇坟土。最伤心、对此青山红树。待认取、斜阳片石，西陵松下，采芳归路。谩回顾。红颜自昔如朝露。
西盘冢宰奏功入京::韩邦奇::北阙趋环佩，南都报治成。百僚师揆度，四海仰均平。轻舸过天荡，高标拂月明。此行应简在，天子旧知名。
六叠前韵::许南英::神仙眷属别离轻，得意乘龙万里行。陆凯寄梅名士韵，王维折柳故人情。河梁携手怀苏、李，服岭题襟记范、程。预祝使君如满月，团圆遥夜海中生。
迎大驾诗::潘尼::南山郁岑崟，洛川迅且急。青松荫修岭，绿蘩被广隰。朝日顺长涂，夕暮无所集。归云乘幰浮，凄风寻帷入。道逢深识士，举手对吾揖。世故尚未夷，崤函万崄沚。狐狸夹两辕，豺狼当路立。翔凤婴笼槛，骐骥见维絷。俎豆昔尝闻，军旅素未习。且少停君驾，徐待干戈戢。
水调歌头::袁绶::知己最能得，况复本连枝。襟怀磊落相似，真伪任人嗤。两载花吟月醉，犹记围炉煮雪，赋茗斗新词。行雁聚还散，重见在何时。霜飙紧，衰草尽，夕阳微。离筵相对无语，别绪乱如丝。此去乌亭鹭堠，珍重风餐水宿，眠食自扶持。逢鲤寄芳讯，早慰倚闾思。
琉球刀 其二::徐渭::单刀新试舞，双剑旧能轮。雨过腥闻血，风旋雪裹身。对镮归思动，挂壁蒯缑尘。醉后时横看，终当赠与人。
江南春柳词七十二首 其五十五::周岸登::碧鸡坊外草堂西。罨画花潭簇石堤。留得千秋脂粉泽，薛涛井畔碧萋萋。
送韦员外还京::崔峒::十年离乱后，此去若为情。春晚香山绿，人稀豫水清。野陂看独树，关路逐残莺。前殿朝明主，应怜白发生。
出山示诸子并别社好里父九首 其三::何吾驺::淑气入春明，江天肃肃征。旧游殊别鹤，新梦已迁莺。食禄终何补，为官未有行。平生怀一饭，簪组岂浮荣。
寄答戴通乾::李锴::故人哆口说仪型，歧路萧条见客星。独立望乡聊自遣，一酣倚酒未全醒。越中踪迹潜张廌，海上文章著管宁。莫问盘阴老樵父，断云枯木共沈冥。
菩萨蛮 登石景山天空寺望浑河::顾太清::浑河东岸孤峰起。崔巍绝顶浮图峙。陡辟四天门。天空只树园。登高同策马。陟彼寻兰若。竞渡俯长桥。霜华晓未消。
次韵答贵白::戴表元::斗粟千钱不易酬，海风吹断寄诗邮。谁家盛设蟹黄饼，有客翻披狐白裘。春树自随冬树老，官河长挟野河流。隔生兄弟何须说，来作城南十日游。
夜出罗村::刘崧::蛇矛捎云烟满溪，火光照山闻马嘶。暴儿夜半打平寨，阳村岘头江路大。梦中惊窜迷东西，十步九踣伤淤泥。母号女哭不相顾，冥冥驱牛入山去。
简夫北墅::郑獬::先生已到舍，稚子未归樵。草晚牛羊病，场登雀鼠骄。孔颜虽困鲁，夔契未忘尧。自笑非逋客，烦君重见招。
哭朱质::黎彭祖::可怜年少艺多门，死后谁为酹酒尊。笥有六书传父业，家徒四壁受人恩。萧萧白发牵孤梦，处处丹铅积泪痕。唯见西窗旧时日，一帘竹影自黄昏。
病退::陆游::病退身仍健，春回日渐长。神诃金鼎药，龙出玉函方。美睡三竿日，安禅半篆香。残年已如许，幸复起膏肓。
惊乌::宋祁::远梦回时路已迷，三更霜月倚楼西。惊乌有底无穷恨，取向琴中作夜啼。
满江红·重到西湖::侯置::重到西湖，春拆信、露花酥滴。倚危栏、湖山佳处，短屏著色。拟泛一舟苍莽岸，恐伤万里羁游客。赖款门、修竹有高人，留狂迹。倾盖意，真相得。诗句里，曾相识。看戛然飞动，笔端金石。照眼光浮琼液满，断肠翠拥宫靴窄。问多情、还肯借青鸾，通消息。
省躬诗 其三十九::曹于汴::小怒不能惩，大怒且相袭。大怒旬日连，小怒时刻戢。
庆张忠宣母寿::徐庸::张母□氏清且贫，乾坤秀气钟其身。年当午达择伉俪，婉娩好逑惟席珍。自归望族几年岁，宜室宜家无比伦。良人早拜二千石，不异龚黄先代臣。圣朝封赠作命妇，生子出奇犹凤麟。岁荒纳粟受冠带，口碑传颂多吴民。旨甘荣养礼五鼎，冬去夏来秋复春。堂前戏舞五綵服，甲子忽周今六旬。婺星光芒照霄汉，蜡月望后逢生辰。□罳影转翡翠洁，醽醁香泛葡萄新。梅花索笑岂无意，萱草忘忧知有因。肴充翠釜玉脂泣，庆贺络绎来佳宾。紫阳华裔献图画，旧缔胶漆今婚姻。侑以文章及诗句，诚意悃悃言谆谆。愿焉寿算致永远，拟看碧海飞黄尘。
喝火令 鹣庵以寄鹤亭词见示，依韵赋赠::许宝蘅::古柏经霜碧，斜阳向晚红。耄年情兴少年同。依旧刻商引商，南北两词宗。绛树双声应，灵犀一点通。光宣往事等飘风。记得春明山外旧游踪。记得春申江上，前岁一过从。
兀坐三首 其三::卢青山::谁能作计辩青红，满地咻咻正未终。楚璞纵开定非玉，叶公所好始称龙。幽箫入手吹成梦，锈剑由人舞不虹。月堕星消门始启，独来仰首对鸿濛。
和寄陈士元::赵希逢::开禧一失晚方收，在位诸公似拙谋。逞志真成穷鸭绿，悯寒谁识遣貂裘。王恢首事徒开釁，广利邀功要觅侯。多少英雄窗下会，沉吟无语暗搔头。
广庆寺::郭祥正::寺当南北二禺间，合翠全清总见山。一石尚存垂钓处，五羊时载老仙还。金流月影真盘谷，黛涨岚光小剑关。安得鹊桥横绝顶，下临河汉泻潺潺。
苏文忠天际乌云卷九首 其七::柯九思::长忆眉庵鹤发翁，旧时阿阁赞皇风。如今流落那堪说，黼黻文章似梦中。
次韵才仲试院梦中书事见寄 其二::释道潜::朱甍碧瓦碍云浮，共蹑曾梯最上头。一饷阑干变风雨，凛然毛发便惊秋。
半塘晚步 其二::李大成::渺渺郊原纵目长，青山依旧郁苍苍。三城宫苑知多少，半是人家半夕阳。
浣溪沙 其十 画::董俞::簏簌晴窗花影垂。新茶泼雨泻缥瓷。偶拈银管蘸琉璃。青簇晚山轻似髻，绿浮春水细于丝。江南小景胜徐熙。
荔枝香::方千里::胜日登临幽趣。乘兴去。翠壁古木千章，林影生寒雾。空＿冷湿人衣，山路元无雨。深涧、斗泻飞泉溜甘乳。渔唱晚，看小棹、归前浦。笑指官桥，风＿酒旗斜举。还脱宫袍，一醉芳杯倒鹦鹉。幸有雕章蜡炬。
对花忆舍弟::王世贞::恒时泉石那孤赏，此际园林懒独誇。有信转凭鸿雁翼，开樽愁对棣棠花。清朝出处依心事，垂老篇章惜岁华。上苑只今春草发，可能无梦向天涯。
薄薄酒奉别吴季良二首 其一::黄玠::薄薄酒，可杯勺，粗粗布，宜浣濯，丑妇耐贫勤织作。我无南阳诸葛田，赤手欲探蛟龙渊。曲中箜篌十四弦，河水东流心惘然。角上蜗牛且酣战，鹤胫自长凫自短。井蛙海鳖相讥嘲，何似雕鴳俱逍遥。八珍之味不如良友，千金之富不如佳儿。百年一息万世痴，庞公未为无所遗。南山有木木有枝，根如盘石不可移。
宿文殊寺::谢薖::踏破春云深万层，山灵放我作幽行。花香掠面不知处，鸟语可人如有情。风急远闻檐马响，月高清送木鱼声。禅床光滑氍毹软，曲臂支头听瀑倾。
浣溪沙::吴潜::正好江乡笋蕨芽。他乡却看担头花。只将蝶梦付南华。万事纷纭都入幻，一杯邂逅且忘怀。年年秋卉与春葩。
瀛洲亭对雨::余继登::五月苦炎热，瀛洲亭亦然。千林忽过雨，双溜看飞泉。萍翠无停梗，荷珠不定圆。新凉生坐席，庭草尽堪怜。
踏莎行::卢青山::夜也无人，风也无处，一灯如影长相驻。相看不解不能休，能休时节天将曙。梦也无根，书也无据，茫然四顾谁同语？人间容得雨无边，不容一点心情住。
述归::李之世::原无干世术，抱璞祇自珍。穷途一回首，翻为泣玉人。侵晨理征帆，迢迢向河津。行李莽无光，童仆亦逡巡。川途已脩阻，浊浪复崩奔。且辨还山服，沿江采白蘋。
解连环·华阴道中咏冬雁。用玉田韵::夏孙桐::为谁来晚。甚玉关倦羽，恋群不散。认爪印、那计东西，正日冷山河，自嫌程远。剩字书空，祗伴的、疏疏星点。带边声几许，雪后上林，盼开愁眼。还惊岁华荏苒。已随阳信阻，岭梅遥怨。念此去、多少风霜，纵耽误秋来，料逢春转。柳岸烟行，待马首、那时相见。指落霞、一朵峰青，阵云漫掩。
渔父歌::高适::曲岸深潭一山叟，驻眼看钩不移手。世人欲得知姓名，良久问他不开口。笋皮笠子荷叶衣，心无所营守钓矶。料得孤舟无定止，日暮持竿何处归。
再得古梅小而益怪首蒙屏翁品题因次韵::戴炳::爱渠怪怪复奇奇，冒雪遥凭健步移。竹外池边栽恰好，山巅水际梦多时。百年死质馀生意，一片孤槎带好枝。寄语花神勤守护，品题莫负老仙诗。
闻蝉::卢龙云::大野腾朝旭，芳郊逗远风。露华知久洁，林响听初同。渐彻层霄外，长吟化日中。一枝元自足，感尔思无穷。
某氏挽辞二首 其一::李昭玘::翟茀朝初罢，升堂拜已非。凝尘孟光案，洒血老莱衣。奁镜悲鸾舞，庭萱感露晞。西风原上路，无复板舆归。
世綵堂::朱震::公家王母九十馀，大父侍立垂白须。子孙还如祖妣寿，康强不用旁人扶。谁家高曾见五世，不比徐卿生二雏。闻说一门能养志，膳羞壶酒随亲意。畏暑黄童扇枕忙，学啼莱子斑衣戏。发为碧落新除吏，儿齿童眉复骀背。得寿当如卫武好，著书拟迈张苍贵。饵菊三公未闻道，芳泉万斛空劳费。岂知安乐便延年，无意益生生自至。高堂大幅垂轻绢，画出婵娟金翠翘。不如画出綵衣去，使人知德如唐尧。
臬署閒居偶成二绝 其一::王世贞::道了放衙无一事，偶然驯鹿过庭除。与君多少优閒在，只是长林意未舒。
观郑侠流民图::鲁铎::旱风吹沙天地昏，扶携塞道离乡村。身无完衣腹无食，病羸愁苦难具论。老人状何似，头先于步足。无气手中杖与臂，相如同行半作沟。中弃小儿何忍看，肩挑襁负啼声干。父怜母惜留不得，持标自售双眉攒。试看担头何所有，麻总麦麸不盈缶。道旁采掇力无任，草根木实连尘垢。于中况复婴锁械，负瓦揭木行且卖。形容已槁臀负疮，还庆未了征输债。千愁万恨具物色，不待有言皆暴白。熙宁何缘一至斯，主行新法王安石。当年此图谁所为，监门郑侠心忧时。疏奏閤门不肯纳，马递径上银台司。疏言大略经圣眼，四方此类知何限。但除弊政行臣言，十日不雨臣当斩。熙宁天子寝不寐，罢除新法回天意。宁知护法有善神，帝前环泣奸仍遂。同时有图常献捷，嬴输事往图随灭。此图世远迹愈新，长使忠良肝胆热。我因披图间比量，唐宗王会空夸张。愿将此图继无逸，重模图本陈吾皇。
老将篇::张方平::圣明天子仁且英，海寰内外归神灵。辞客相夸凤凰诏，功臣不貌麒麟形。绣旗尘卷霞纹闇，古剑秋涩铜花青。尚馀旧爱征西马，待从日仗登云亭。
麻子山二首 其二::张嵲::漫山麦垄已青青，云压群峰未肯晴。泥行若畏荒蹊险，误听风声作雨声。
西湖春日::王安国::争得才如杜牧之，试来湖上辄题诗。春烟寺院敲茶鼓，夕照楼台卓酒旗。浓吐杂芳熏巇崿，湿飞双翠破涟漪。人间幸有蓑兼笠，且上渔舟作钓师。
过僧舍::吕缵祖::林端梵影插秋天，正在长流夹岸边。散步莫疑因病酒，偶来非是为逃禅。尘门不禁贫人履，僧榻偏酣高士眠。檐际松风波底月，久忘身世隔尘烟。
舟中纳凉::胤禛::开遍芙渠水为香，疏槐鸦影乱昏黄。停舟待月寻佳句，卷幔吟风纳晚凉。渔笛数声飘远岸，茶烟一缕扬修篁。畅舒心志逢清夏，寂寂花阴漏正长。
滦京杂咏一百首 其四十八::杨允孚::太平天子重文曹，阁建奎章选俊髦。一自六龙天上去，至今黄帕御床高。
国风·邶风·谷风::佚名::习习谷风，以阴以雨。黾勉同心，不宜有怒。采葑采菲，无以下体？德音莫违，及尔同死。行道迟迟，中心有违。不远伊迩，薄送我畿。谁谓荼苦，其甘如荠。宴尔新婚，如兄如弟。泾以渭浊，湜湜其沚。宴尔新婚，不我屑以。毋逝我梁，毋发我笱。我躬不阅，遑恤我后。就其深矣，方之舟之。就其浅矣，泳之游之。何有何亡，黾勉求之。凡民有丧，匍匐救之。不我能慉，反以我为仇。既阻我德，贾用不售。昔育恐育鞫，及尔颠覆。既生既育，比予于毒。我有旨蓄，亦以御冬。宴尔新婚，以我御穷。有洸有溃，既诒我肄。不念昔者，伊余来塈。
扬州看辛夷花::皮日休::腊前千朵亚芳丛，细腻偏胜素柰功。螓首不言披晓雪，麝脐无主任春风。一枝拂地成瑶圃，数树参庭是蕊宫。应为当时天女服，至今犹未放全红。
徐方伯子与将之江右过访有赠二首 其一::胡应麟::岂谓看山地，能令结驷来。人非中散卧，客是伟长才。把袂淹萝薜，行觞藉草莱。夜中占紫气，云拥豫章台。
寄张守仲思十首::陈造::诗成跬步遣长须，江隔邮筒已自疏。相六年无一字，故人何计慰穷途。
熊罴岭望雪::顾璘::熊罴岭头望雪花，千林万壑玉交加。若为扫尽浮云色，夜拥狐裘看月华。
满庭芳::佚名::五斗相逢，千钟一饮，古今乐事无过。香生银瓮，浮蚁浴春波。潋滟光凝盏面，轻风皱、浅碧宫罗。乘欢处，倾罍痛饮，珠贯引清歌。云何。君不饮，良辰美景，聚少离多。忍怎放春风，容易蹉跎。但愿一樽常共，花阴下、急景如梭。须乘醉，雕鞍归去，争看醉颜酡。
赠致仕王景纯寺丞::苏辙::灊山隐君七十四，绀瞳绿发初谢事。腹中灵液变丹砂，江上幽居连福地。彭城为我住三日，明月满船同一醉。丹书细字口传诀，顾我沉迷真弃耳。年来四十发苍苍，始欲求方救憔悴。它年若访灊山居，慎勿逃人改名字。
赠山屋相士::方逢振::圆颅方趾具仁端，性体曲来只一般。若见里头腔子黑，相书已作死人看。
庚申八月感事 其二::李慈铭::名王铁骑镇沽中，太息藩篱指顾空。孤注何曾谋寇准，吁留几见约陈东。绝怜沧海横流速，尚想神京拱卫雄。东望翠华应下泪，昭陵松柏起西风。
李铁枪歌::杨维桢::古铁枪，五代烈。今铁枪，万人杰。红蛮昨夜斩关来，防关老将泣如孩。铁枪手持丈二材，铁马突出擒红魁。磔红头，凿红骨。誓红不同生，灭红倒红窟。君不见钱塘城中十万家，十万甲兵赭如血，一夜南风吹作雪。
南坡口号十八首::郑清之::记得儿时诵古诗，其甘如荠谓吾欺。淡交休恨相知晚，携向晶盘笑杀伊。
送刘振之还常熟::程敏政::几年相识刘师服，命棹还家不可留。客路晓风吹雁度，关河春水带冰流。行边佳什倾诸老，醉里高情薄五侯。无限江南好花月，待君收拾付诗邮。
归朝欢 继古韵五首::王处一::业尽神生光一簇。颐养长生真面目。心目还似月当天，神清有若风摇竹。醉唱仙部曲。更令般载瑶台玉。透昆宫、星坛月殿，日射喷红绿。不向人间贪福禄。时得诸天常整覆。五方霞彩结成雯，洪波里面金丸漉。灿烂明胜烛。七宝九宫光透熟。转玲珑、刀圭入腹。不论惊荣辱。
宝剑篇::胡奎::床头有古剑，白虹夜流辉。炯然三尺雪，化作青蛇飞。岂无千金直，待价将安归。挂向徐君墓，时闻鬼母啼。
闻龙安往夏口迎张左丞遂溯流至鄂渚相别还山作此寄之::释德洪::无尽龙安两勍敌，大梅庞老是同参。近闻赤壁同登赏，想见清风助笑谈。已作汎舟游夏口，又成横锡过江南。归来万壑松声在，依旧闲云没草庵。
端阳后一日里人送角黍酒至::陈献章::荷瓢童子问谁家，老妇檐前驻纺车。角黍唤回端午梦，还从艾盏得松花。
颂古四十五首 其二十三::释慧远::门里有，门外有，不作严平犯牛斗。师子嚬呻野犴鸣，抉出离娄眼里筋。伸一手，缩一手，重阳决定九月九。相唤相呼独自归，赤骨贫穷露双肘。
歌::刘旦::归空城兮狗不吠。鸡不鸣。横术何广广兮固知国中之无人。
伏睹四月五日赦书銮舆反正中外大庆小臣有感斐然成章二首 其二::李纲::误国奸邪已窜诛，天扶黼座正宸居。少康一旅时犹在，高祖三章术未疏。必顺人心收俊杰，自应天意助耘锄。累臣海上空回首，愿浥沧溟洗谤书。
丁亥除夜感示诸儿::王易::欲偿一岁苦，且尽今夕欢。呼儿举明灯，粲粲罗杯盘。村酤亦殊酽，薄饮聊辟寒。语笑杂庄谐，中怀潜一叹。自维瓠落姿，百忧催鬓残。抵死固书城，外诱岂足干。先公礼堂业，不坠良独难。为学与作人，跬步虞冰渊。丧乱惊接踵，屡逃锋镝端。骨肉还乡园，托荫虚半椽。儿长过我头，颇复知时艰。娶妇更将雏，或解方衰颜。豚蹄及菜根，随遇齐可安。但期饱无愧，毋虑饥将殚。朔陲蚩雾深，方邑血重殷。吾辈信可修，幸民能苟全。呵壁叩天心，福祸宜转关。勉旃坚所守，长夜非漫漫。
偶得数语留别诸名公录赠伯宗学士子贞奉常::曹伯启::蚤岁疏庸老更痴，都城留滞复何为。心同献璞卞和氏，命类偿金直不疑。谋醉惜无千日酒，论交须定百年期。塞鸿惯识江南路，频附佳音慰别离。
鹧鸪天::王蛰堪::珍重深情恨已迟，宁望药石命堪医。方祈来日犹能补，定悔前尘莫可追。难弃舍，永分离。人间天上惨相期。那禁低咽悲声后，生死茫茫两不知。
庖焚::张煌言::已自伤余烬，何劳厨传灾！早应防厝火，空复冀燃灰。鼎俎浑轻掷，盘盂且尽隤。明朝添菜色，那得爨烟开！
济宁悼仆十首 其一::陈是集::仅携四仆为囊贫，镇日相呼在水漘。彩鹢辞来方叱驭，跨驴不见倍怆神。
潮洲行::黄遵宪::人生乱离中，所谋动乖忤。一夕辄三迁，踪迹无定所。自从居三河，谓是安乐土。世情谁念乱，百事恣凌侮。交交黄鸟啼，此邦不可处。一水通潮州，且往潮州住。是时北风寒，平江荡柔橹。行行将近城，炊烟密如缕。行舟忽不前，有盗伏林莽。起惊贼已来，快橹飞如雨。舟人急系舟，挥戈左右拒。翻惧力不敌，转逢彼贼怒。扣舷急相呼，‘不如任携取’。流离患难来，行箧无几许。但饱群贼囊，免更遭劫虏。一声霹雳炮，杀贼贼遽去。虎口脱馀生，惊喜泣相语。回看诸弟妹，僵伏尚如鼠。起起呼使坐，软语相慰抚。扶床面色灰，谬言不畏惧。吁嗟患难中，例受一切苦。须臾达潮州，急觅东道主。剪纸重招魂，招魂江之浦。
和田伯清见寄::吴芾::可叹人生有限身，终朝长是困嚣尘。向来每愧为人役，今日方能保我真。幸有一丘堪避俗，何妨百岁作閒人。更烦妙句相褒借，顿觉柴门暖似春。
挽林给事中母柳夫人词三首::王之望::方喜门施戟，俄惊容奠刍。孤鸾空对影，老凤独将雏。祖送倾朝士，哀荣震帝都。祢应归葬处，千两拥山隅。
庚寅六月初七游麻姑山次谢客韵::熊盛元::灵旗风初满，空翠横远山。内热片时尽，何须饮冰泉。凝思残碑侧，空际幻古贤。霭霭云掩洞，萋萋草连阡。仙迹迷所在，炉存寂无烟。掣签自生慧，得鱼忽忘筌。契赏难与说，心印遂失传。我立丹灶下，神驰混茫前。太古水未竭，桑杪听潺湲。羽化真一梦，振袂独惘然。
暮春即事::高斯得::皇天列四运，懿兹暮春熙。和风著风物，观物令心台。如何魏晋后，词人总凄凄。退之颇知道，及此尤伤悲。宁非构淹留，叹老还嗟卑。哀乐缘外感，安能识天时。不见鲁中狂，陶然浴清沂。问渠乐何事，无言对春晖。人亡已千年，叹息将安归。
长相思::曾觌::清夜长。泛玉觞。照座江梅花正芳。风传细细香。围艳妆。留醉乡。一曲清歌声绕梁。尊前人断肠。
登浚县文昌阁::刘克修::杰阁岧峣倚翠微，寒烟衰草正离离。姬封百里馀清卫，禹迹千年只大伾。涉世谁分薪者梦，忧天徒切杞人悲。凭高北望频翘首，何处彤云是禁闱。
题画 其四::庄昶::太极吾焉妙，圈来亦偶誇。此翁江阁路，骑雪又梅花。
送李举人克明任教职::郑元祐::职教同时雨，郎官等列星。吴区都水监，闽国道山亭。两地头逾白，诸公眼为青。身名金玉质，文采凤凰翎。鼓枻辞江郡，携书入汉廷。河山秋肃肃，宫阙晓冥冥。夜月鸿遵渚，秋风马在坰。李峤初梦笔，刘向老传经。朴棫材千尺，菁莪翠一庭。天边期中鹄，囊底任枯萤。归路梅花发，长歌为子听。
假寐::陆深::假寐依洄洑，篝灯伴水云。晚潮随月上，归雁带霜闻。地古三江合，星移五夜分。冥行吾岂敢，露宿畏离群。
新晴::刘雄::书囊无底了无时，且趁春光去觅诗。灼灼初阳干宿潦，香樟木对绿杨枝。
书笥::胡应麟::三万六千卷，一卷供一朝。百年双白眼，不向世人骄。
苏子瞻挽词 其二::徐积::白玉棺无价，青囊葬有书。奔星来启路，走电去随车。官是修文号，人同上行居。峨嵋山下客，谁是跨鲸鱼。
句 其七::赵佶::午夜笙歌连海峤，春风灯火过湟中。
赐将军孙思克::玄烨::天讨恭行日，军威战捷时。列营张犄角，扼吭有偏师。立见穷追尽，能承节制奇。鹰扬资远略，宿望在西陲。
述闻::姚燮::素颊居然傲粉侯，锦衣仆从上方驺。钿钗改筑蚣蝑馆，星露重开鳷鹊楼。蘸墨涂鸦贻便面，挟金抽马赌缠头。未防风雨寻花劫，贬作南冠对泣囚。
和端州太守王君宗鲁七星岩二十景诗 其十六 天柱浮虹::黎民表::玉笔高簪黛色浓，海门长日驻高舂。世情尽逐颓波去，谁住罗浮四百峰。
题画朱永隆吴大宜求::庄昶::两眼堪盲病老穷，横云当面唾青松。大风可怪悲歌甫，卷我山茅屋几重。
答许左史殿卿汴中见怀 其二::欧大任::雁池兔苑宴欢馀，犹得西来长史书。雪后平台宾客在，文园谁道病相如。
西江月 其十七 韩亨道席上次方孚若韵::郭应祥::送我匆匆行色，赖君衮衮名章。德星今夜聚清湘。岂羡瀛洲方丈。宾醉须教主醉，更长不怕杯长。凤鸣端合在朝阳。飞诏来从天上。
青楼曲::江源::青楼高高临九逵，绣户锁窗珠箔垂。寝君兮白象床，御君兮青绫帏。乐君兮珠玉萧，饮君兮黄金卮。鸦玄粉白无不有，人生欢乐须及时。少年不肯为君住，黄河东逝日西驰。朱颜易衰头易白，劝君且莫轻别离。
石州慢 京郊落槐::添雪斋::十万风灵，三界雪骸，漫野清魄。妖娆说在淩空，谁欲挽春痕迹？谁舒银翼？流离淡淡晶莹，斑斓不是江南色。随雾雨齐纨，织青裙阡陌。倾国。冷香堪记，魅影堪嗟，初心堪觅。落也如飞，落也幽光如弋。落如星屑，掬手渐渐凡尘，指尖一点盈盈碧。且合睫相忘，亦今生过客。
次韵黔阳王令诗五绝句::项安世::洞庭五百里巨浸，衡岳七十二高峰。不是公家椽样笔，个中施手若为容。
咏史诗·西园::胡曾::月满西园夜未央，金风不动邺天凉。高情公子多秋兴，更领诗人入醉乡。
平湖病中思南归六首 其五::林光::不识栽花地，花时解恼人。空留看花眼，闲却故园春。坡老门冬酒，林宗折角巾。逍遥天壤内，吾亦任吾真。
送钱中舍移任洋州兴道县兼呈知郡李屯田::魏野::鸳鸿出宰去如何，莫为辞亲发浩歌。淹抑暂因民制锦，骞翔终预帝搜罗。樽前老泪流虽尽，林下离肠断已多。却羡使君为旧友，公馀开宴日相过。
赋得桐江水寄许才甫::佘翔::碧绿桐江水，羊裘隐在兹。滩声流日月，山色拥玻璃。林莽供樵爨，烟波理钓丝。君家欲洗耳，舍此更何之。
浪淘沙·其七::刘禹锡::八月涛声吼地来，头高数丈触山回。须臾却入海门去，卷起沙堆似雪堆。
赋四相诗·门下侍郎平章事王缙::皇甫澈::舟楫济巨川，山河资秀气。服膺究儒业，屈指取高位。北征戮骄悍，东守辑携贰。论道致巍巍，持衡无事事。知己不易遇，宰相固有器。瞻事华壁中，来者谁其嗣。
明月堂闻松风::张侃::此去中秋才七日，明月堂前秋可即。山深水远断人踪，僧云居此探消息。老松夭矫双凤翔，翠色依月新凝光。神仙所居无乃是，我来访古摩藓苍。夜长月正当窗白，风入松梢声划划。娥江元自通涛江，脱似江潮撼僧床。君不见东坡先生豪一世，寄语重门休便闭。胸中吐出黄初诗，诗势如潮夐无比。又不见后山居士真仙人，每遇奇观精神生。悠悠江水流不尽，晚日浮沈潮势平。披衣起坐寂无语，松影参差复如故。风声四散不暂停，遥见江流趁东去。
赋何明府爱山堂::刘黻::终日看山终日好，山不悦人人不老。爱山谁识爱山心，瘦竹长松兼碧草。
七十翁吟五言古体十首 其十::方回::世短心徒长，日暮道更远。偶荣匪运泰，骤落非命蹇。王侯死无葬，将相谪不返。贱穷齿秃缺，尚许啖粝饭。配享宣尼庙，文学可商偃。云何从祀庑，传注王郑混。平生三万卷，晚节叶粪本。外华已焉哉，袯襫谢公衮。
游虎丘二首 其二::王鏊::出城便爱小嵯峨，濯足还来碧涧阿。飞磴未跻先瘆瘭，断碑欲认更摩挲。溪山有待登临久，今古无穷感慨多。我比乐天官更适，十年一到意如何。
制霓裳羽衣箫谱成听诸箫郎掐韵::伍瑞隆::不复人间想，新成月里篇。声疑隔霄汉，人似挟飞仙。艳曲琼楼借，芳心玉指传。应知天上谱，元异李龟年。
白云上人精舍寻杼山禅师兼示崔子向何山道上人::皎然::望远涉寒水，怀人在幽境。为高皎皎姿，及爱苍苍岭。果见栖禅子，潺湲灌真顶。积疑一念破，澄息万缘静。世事花上尘，惠心空中境。清闲诱我性，遂使肠虑屏。许共林客游，欲从山王请。木栖无名树，水汲忘机井。持此一日高，未肯谢箕颍。夕霁山态好，空月生俄顷。识妙聆细泉，悟深涤清茗。此心谁得失，笑向西林永。
初春漫成时闻同年林晨患眼疾::程滨::兼天细雨织轻阴，料峭春寒不可禁。此日闻君初眚目，穷涂剩我倍伤心。回塘弱柳随身绿，曲径疏梅逐日深。可是檐前旧飞燕，经年故垒正追寻。
寄燕中友人六首 其五 永嘉康裕卿::胡应麟::天末寒风起暮秋，碧云翘首倍添愁。都门侠客空弹剑，日下归人已倦游。十里莺花桃叶渡，半帆烟雨木兰舟。携家早赴青山约，寥落羊何阻唱酬。
上元日梦王母献白玉环::丁泽::梦中朝上日，阙下拜天颜。仿佛瞻王母，分明献玉环。灵姿趋甲帐，悟道契玄关。似见霜姿白，如看月彩弯。霓裳归物外，凤历晓人寰。仙圣非相远，昭昭寤寐间。
和乔司马三首 其二 观音山::邵宝::观音阁下江水深，阁上丹崖知几寻。安能羽翼一飞上，独凭阑干时放吟。鸟去却留云栈影，潮来还起石钟音。十年老眼今如梦，遥为岩翁重此临。
新编系列剧《天龙八部》 其二::杨启宇::升堂袖印更腰金，又向名山作隐沦。猿鹤惊心溪鬼避，今番巢许是官人！
乙老六十九岁生日祝词 其三::陈曾寿::敝帽欹徐整，深衣绝屡缝。外形从躐蹋，自哂托龙钟。雾豹深冥见，云龙合漠从。卿容晬书气，天语肖高宗。
鹧鸪天::沈祖棻::何处清歌可断肠，终年止酒剩悲凉。江南春水如天碧，塞上寒云共月黄。波渺渺，事茫茫。江乡归路几多长。登楼欲尽伤高眼，故国平芜又夕阳。
粤王台::陈国是::回合苍冥枕白云，尉佗歌舞昔年新。只今台上青青草，空有西山月照人。
句::崔鶠::伯鸾下吴越。
夜雪::顾璘::色换虚窗曙，寒侵陋室穷。雁迷天一色，鸡唱夜方中。客棹帆应重，薰笼火不空。此时钟岳影，白昼宛疑同。
移居吴中述怀 其二::李传元::结庐仍傍少城隈，七返须陀剩一来。树石无情能说法，松萝好在且衔杯。推愁远堕九州表，誓墓常衔万古哀。一卧从今凡几劫，揵椎声里鼾如雷。
赠潘景温叟::欧阳修::秦卢不世出，俗子相矜夸。治疾不知源，横死纷如麻。番阳奇男子，衣冠本儒家。学本得心诀，照底穷根厓。泠然鉴五藏，曾靡毫厘差。公卿扫榻迎，黄金载盈车。语言无羽翰，飞入万齿牙。相逢京洛下，使我惊且嗟。七年慈母病，庸工口咿哑。恨不早见君，以乞壶中砂。通宵耳高论，饮恨知何涯。瞥然别我去，征途指烟霞。孤云不可留，泪线风中斜。
和乐天重题别东楼::元稹::山容水态使君知，楼上从容万状移。日映文章霞细丽，风驱鳞甲浪参差。鼓催潮户凌晨击，笛赛婆官彻夜吹。唤客潜挥远红袖，卖垆高挂小青旗。賸铺床席春眠处，乍卷帘帷月上时。光景无因将得去，为郎抄在和郎诗。
游谭田寺::蒋金部::我爱谭田寺，短桥横碧波。数椽松竹里，静处不须多。
偈颂五十一首::释道冲::圆悟一关天下险，宝山有宝世间稀。透得关来探得宝，犹落吾家第二机。
岳阳楼图::陈高::巴陵地殊胜，洞庭波渺绵。层楼碧霄上，雕栏绿树边。想像对图画，游观阻风烟。何由誇黄鹄，凭高望远天。
湟川三峡游记 其三::何永沂::此行不问大波澜，有水如斯俗尽删。投老年来山在梦，一川仙境复童顽。
与保宁四堂同客三塔因有感而作::释绍嵩::漫浪真堪老，君应与我同。旅怀斜日后，闲步淡烟中。有分长为客，无劳问转蓬。不妨留滞好，悟取本来空。
和季弟韵二十首::刘克庄::荒村随分有区廛，不在花边即水边。甚懒安能诗咏史，已归不复赋思玄。提壶声好行沽酒，扑满身灾坐贮钱。拣个名山藏断藁，莫教望气识龙泉。
甘挥使膺二台奖檄::尹台::淮镇初传走饷符，江台遽报奖贤书。云中魏尚才元赡，许下韩宏计或如。谋绩拟镌金虎券，转输不羡木牛车。新游衮衮绳前武，吾老菟裘望不虚。
礼爱师::吴梦旸::几度寻师到，茫然空自回。所闻无一了，安用此重来。江月为心印，庭花俨手栽。尚勤诸弟子，香火影堂开。
过秦楼 西疆用事，边地苦寒，为填此解::黄燮清::晚雨扶愁，晓阴勒梦，野树朔风凄啸。黄沙梦里，白雁霜前，枯尽玉关秋草。堪叹落月阴山，燐火苍茫，寒螀独吊。听几声胡管，几枝羌笛，鬓丝催老。谁记得、出塞歌长，新婚别苦，忽忽路绵书杳。金微万里，银烛三更，何处受降城堡。如此天荒，地凉寄尽征衣，何时吹到。便封侯觅取，楼外垂杨瘦了。
对月用促句换韵格::胡仔::青玻璃色莹长空，烂银盘挂屋山东，晚凉徐度一襟风。天分风月相管领，对之技痒谁能忍，吟哦自恨诗才窘。扫宽露坐发兴新，浮蛆琰琰抛青春，不妨举盏成三人。
活人::张明中::扁鹊仓公一笑还，顿令僵仆忽开颜。君于那处传衣钵，名与古人齐等班。直欲阴功垂后世，肯同流俗战蜗蛮。书生若得君医法，医国还同反掌间。
诏贡士::蔡襄::星骑翩翩鹤诏来，旋闻欢语沸春雷。天闲未减真龙种，沧海还空老蚌胎。拂纸半毫含意劲，摩云双翅待风开。寄言商颍辟荣客，好致吾君放道回。
集古诗附无题::何绛::梳洗楼前粉暗铺，思君犹似掌中珠。愁机懒织同心豆，芳沼徒看比目鱼。喧梦却嫌莺语老，邀欢不厌柳条初。从来乐事关身少，肠断萧娘一纸书。
客游::李贺::悲满千里心，日暖南山石。不谒承明庐，老作平原客。四时别家庙，三年去乡国。旅歌屡弹铗，归问时裂帛。
苍水先生墓道渐湮道士吴乾阳谋修复之和钝轩韵::全祖望::一区发鸠巢，千年夸父宅。岂期世外人，而念此窀夕。在昔正气歌，三分席自择。纪朱张万沈，相与成胜迹。峨峨南雷铭，光炤长虹白。久久未开雕，贞珉眠荒陌。我续第二碑，遗事吐格格。一从小跛亡，莫问南屏魄。何家新贵茔，祁连肖层碧。应怜寒谷中，只轮独运策。编诗录许剑，谅属我之责。我闻形家言，兹邱真吉宅。渺渺流泉流，蔼蔼夕阳夕。天定妥孤忠，杨厉不及择。他年万香火，鄂于共灵迹。冬青花未开，我亦已颁白。中为鼯鼪居，旁为狐兔陌。翩翩有羽衣，高情见风格。朽骨尚关心，何况此毅魄。当年雪窦翁，兹山先埋碧。丸土不可寻，谁为问故策。行当更访求，与君共此责。
暂宿行营舟中二首::高启::角声未起大星低，夜静寒营独马嘶。树叶萧萧霜后堞，河流汩汩露中堤。一军睡枕谁能稳，数里归舟自欲迷。起望此时忧更切，边烽不隔远峰西。
重光诗::刘孝威::赫赫重光，明明二圣。帝作储述，礼和乐正。中衢置樽，高堂悬镜。其酌不穷，其明逾盛。德音孔昭，民胥攸咏。明明二圣，赫赫重光。风神洒落，容止汪洋。瞻彼谈扇，载抑载扬。何斯天辩，如圭如璋。颜闵函席，游夏升堂。以卿以士，惟公惟王。思媚储后，顾哉乐康。芃芃黍苗，阴雨膏之。诜诜缨冕，储王道之。道之以礼，齐之以仁。礼则穷神，言则穷神。训于四国，覃于万民。
李忠定公挽诗 其一::吴冈::梦卜庸真相，艰难倚大儒。英风起衰懦，直气慑奸谀。琳馆终高卧，燕然漫仕图。哀荣看赠典，犹是慰寰区。
西江月 和柳永::张师师::一种何其轻薄，三眠情意偏多。飞花舞絮弄春和。全没些儿定个。踪迹岂容收拾，风流无处消磨。依依接取手亲挼。永结同心向我。
祝道人日供梅兰偶成小诗二首 其一::刘子翚::病眼亡聊祇强回，道人得得供新梅。谷寒未必春先到，几夜冰蟾照得开。
寄乡友福州别驾二首 其一::吕诚::乌石山前听讼时，石榴洞口看云飞。马蹄好踏官街月，人在青榕影里归。
江楼月::白居易::嘉陵江曲曲江池，明月虽同人别离。一宵光景潜相忆，两地阴晴远不知。谁料江边怀我夜，正当池畔望君时。今朝共语方同悔，不解多情先寄诗。
寄题洋川与可学士公园十七首 其十三 荼蘼洞::吕陶::琼瑰露华英，绿幄相芘覆。几度得风清，真香到襟袖。
塞上曲::徐良彦::胡儿为我歌，胡妇为我舞。酪酒两三行，黄尘杂桴鼓。披甲上马鞍，旁观色如土。长城陈死人，有力皆如虎。
赠崔员外::韦应物::一别十年事，相逢淮海滨。还思洛阳日，更话府中人。且对清觞满，宁知白发新。匆匆何处去，车马冒风尘。
寄王荆公忆江阴::朱明之::城上城隍古镜中，城边山色翠屏风。鱼是接海随时足，稻米连湖逐岁丰。太伯人民堪教育，春申沟港可疏通。朱轮天使从君欲，异日能忘笑语同。
季春十日姚永言招同黄可远宋九青夜集谈诗微商同异三首 其二::郭之奇::惊坐初雷殷，虚怀永夜怡。同声堪异响，故友合新知。泣鬼千年后，风人百代移。多言妨古秘，三口借君卮。
江城子 其一 和德初灯夕词次叶石林韵::毛幵::神仙楼观梵王宫。月当中。望难穷。坐听三通，谯鼓报笼铜。还忆当年京辇旧，车马会，五门东。华堂歌舞间笙钟。夕香濛。度花风。翠袖传杯，争劝紫髯翁。归去不堪春梦断，烟雨晓，乱山重。
水亭秋日偶书::林逋::巾子峰乌臼树，微霜未落已先红。凭阑高看复低看，半在石池波影中。
题寄畅园亭::章简::曲蹬拨云上，诸峰拱一亭。松声作竿籁，石气有仙灵。衣冷逼深翠，泉幽飞古青。便思凌绝顶，举手摘寒星。
相思树::林朝崧::红豆江南唤小名，春风叶叶总离情。鸳鸯未解相思苦，飞上枝头得意鸣。
钟陵见杨秀才（一题作见进士杨寻）::罗隐::孺亭滕阁少踟蹰，三度南游一事无。只觉流年如鸟逝，不知何处有龙屠。云归洪井枝柯敛，水下漳江气色粗。赖得与君同此醉，醒来愁被鬼揶揄。
次韵王侍郎游湖::萨都剌::绮席新凉舞袖偏，赏心输与使君专。螺杯注酒摇红浪，綵扇题诗染绿烟。一镜湖光开晓日，万家花气涨晴天。涌金门外春如海，画舫笙歌步步仙。
双鹅篇::庞垲::在昔新河有奇士，登春其名氏宋氏。苦吟未老头先白，落拓辞家走千里。辞家南去江陵城，中有鹅池池水清。却爱湖湘归不得，狎鹅自号鹅池生。一身失路悲无与，朝看鹅来暮鹅去。衡霍峰多烟雾深，青山谁知埋骨处。劫火沧桑几百春，忽逢王宰有心人。痛哭怜才求故迹，草玄亭没空荆榛。酹酒招魂向原隰，阴风飒飒筵前入。刻石记里表姓名，突有双鹅碑上立。鹅来相依不暂离，署中还凿天鹅池，无情有情谁得知。君不见玉楼应召人姓李，天上真仙皆才子。文章有气诗有神，宁随时数为生死。海翁有意逗精灵，特遣双鹅报知己。
燕山九日::尹廷高::老气横吞万里秋，不堪白发对人羞。一枝黄菊无情极，冷看西风捲客愁。
郭公谣::李梦阳::赤云日东江水西，榛墟树孤禽来啼。语音哀切行且啄，惨怛若诉闻者悽。静察细忖不可辩，似呼郭公兼其妻。一呼郭公两呼婆，各家栽禾栽到田塍，谁教检取螺。公要螺炙，婆言摄客。摄得客来，新妇偷食。公欲骂妇，婆则嗔妇。头插金，行带银。郭公唇乾口噪救不得，哀鸣绕枝天色黑。
车盛懿墨足歌辛卯阳月丙子夜，车帝麟作书满厅，女盛懿方二龄，往来践之，天成墨足一图，为作短歌记之::秦鸿::步其左，发燧火。步其右，布星宿。跬步足天真，造化相与亲。日光泻，腾野马。步云烟，步青天，足下朵朵莲。
山家五首 其五::陆游::清绝更谁如，松风小阁虚。氎巾参几杖，鹤毳落琴书。新凿淘丹井，常携斸药锄。身闲随处乐，何况是吾庐。
赋得瀑布::张耒::浩浩自太古，洋洋灌百川。深将一源润，首出万峰巅。晴浴岱宗日，香通华岳莲。应有真仙子，挥榜上青天。
病中望雪::韩琦::日日颠风喧病枕，曾无片云飞虚空。方嗟大疾被囚缚，敢请上帝前民丰。人嘱衰翁略外事，心存众瘼能宽中。纷纷盈尺谅旦夕，和霁迎得春融融。
书程近斋轴送萧侯之荣河尹::任环::程君手持送行轴，中有题诗画半幅。问之乃云赠萧侯，劝我一言相颂祝。君家诗画品绝工，安能为蛇复添足。中世士夫不好古，动辄相先馈金玉。广文先生独雅致，开卷风烟生满目。缺岩高树隐孤城，流水荒村见茅屋。中间遐想菜色多，静听如闻有野哭。萧侯尉滑知民艰，荣民更比滑穷独。此去应调玉律吹，转见阳春发寒谷。
静宜园::乔大壮::凤皇池上有鱼罾，岂但名园阅废兴。照影寒波事湔祓，燖天劫火想凭陵。颓垣试觅蓬蒿径，华屋仍迷荠麦塍。辛苦孤筇斜日外，为谁危涕立沾膺。
江城子 投真::王处一::本源真性静寥寥。任飘飘。恣逍遥。便是虚空，天外显灵苗。独乐闲闲无彼我，呼皓彩，吸清飙。青莲池上瑞光摇。赴层霄。玉名标。慧剑挥空，除怪斩群妖。开阐古今清净道，洪普济，法轮桥。
菩萨蛮（过吴江）::张表臣::垂虹亭下扁舟住。松江烟雨长桥暮。白纻听吴歌。佳人泪脸波。劝倾金凿落。莫作思家恶。绿鸭与鲈鱼。如何可寄书。
秋晚云阳驿西亭莲池::许浑::心忆莲池秉烛游，叶残花败尚维舟。烟开翠扇清风晓，水泥红衣白露秋。神女暂来云易散，仙娥初去月难留。空怀远道难持赠，醉倚阑干尽日愁。
叹平泉（一作伤平泉庄）::罗邺::生前几到此亭台，寻叹投荒去不回。若遣春风会人意，花枝尽合向南开。
和吴亚卿道本得孙之作::程敏政::冻雷惊起箨龙儿，老节俄添玉一枝。兆叶仙禽来梦日，喜听英物试啼时。门随北俗长拖锦，宴出闽肴半杂饴。书种有人公意足，霜髯促尔遍方颐。
车中酬唱录 其三::陈仁德::长空星影自寥寥，难得联吟过此宵。路转忽惊灯火近，轻车飞越灞河桥。
过太蕤官齐辱示近作奉酬一首::林庚白::路转苍松肃客行，风来砌水作溪声。在山未觉泉先浊，蹙国难容野独清。尚有閒曹羁尔我，聊凭大句压忧惊。燹馀岂遂田间老，余智犹堪走寇兵。
金缕曲::刘辰翁::百年生名世；处前古当今之会，千万世开太平。某隃望门墙，状深赞颂；积忱依永，奏伎小词，上犯钧严，不胜悚恐庆抃之至。晓殿龙光起。御香浓、新诗写就，云飞相第。一自骑箕承帝赉，千载君臣鱼水。端不负、当年弧矢。赤壁周郎神游处，料羞看、故垒斜阳里。今共看，更无比。尊前若说平生事。叹长江、几番风浪，几人胆碎。数载太平丰年瑞。三百年间又几。想皇揆、初心应喜。渐近中秋团团月，算人间天上、俱清美。祝千岁，似甲子。
游寿山::李昱::双涧桥西见五峰，分明朵朵翠芙蓉。半空绝壁开金像，百道飞泉喷玉龙。怪石坐来斜听鸟，曲阑凭处倒看松。平生自倚凌云笔，不愧山僧饭后钟。
江上行::宗臣::浮云压地乌夜啼，家家人听作天鸡。王孙何事复远游，江南芳草春萋萋。陶令亦有五柳宅，秦人常忆桃花蹊。英雄偃蹇何不可，颜色肯为时人低。君看眼底相逢者，谁似江流不肯西。
续寓台咏怀 其二::易顺鼎::浪泊炎风跕跕鸢，书生翻作马文渊。零丁洋外疑无地，大甲溪边别有天。虎齿所居楼十二，鸿毛难载水三千。中原一发何时达，目断齐州九点烟。
次晦庵先生韵自警::丘葵::我非欠缺圣非余，此性皆由气与虚。欲认存亡为出入，莫嫌粗粝慕膏腴。仰鑽未得有门入，酬酢方知讲学疏。一息犹存毋敢懈，从今要下死工夫。
王承事挽词::范祖禹::井络西南奥，今无处士星。天真养恬漠，世累绝尘冥。松菊陶公径，诗书孔氏庭。传家清训在，潜德继先铭。
咏罗浮 其三::屈大均::飞桥天半接罗浮，铁柱双标在两头。锁住蓬莱东一股，浮山不逐海潮流。
春日书壁::吴惟信::开尽桃花落尽梅，衡门寂寂掩苍苔。多情惟有双飞燕，不道人贫便不来。
宿吴城驿::杨巍::孤城夜里到，雪色正漫漫。乱后人家少，山深灯火寒。悲风吹古树，入梦似惊湍。明日黄芦岭，弥知边路难。
译《鲁拜集》 其十二::黄克孙::一箪疏食一壶浆，一卷诗书树下凉。卿为阿侬歌瀚海，茫茫瀚海即天堂。
初拟过雁山既而取道乌石寄梦龄昌龄::王十朋::不度丹芳七七盘，非缘杖屦厌间关。要留来岁高风便，兄弟成行过此山。
原辉行后晚坐有怀::吴宽::东望秋云压柁楼，晚来水宿定通州。却愁细雨行装湿，还恨深沟送骑留。临别题诗偏觉懒，坐来呼酒不忘忧。惟应后夜生新月，两地悠悠照白头。
辞缘缘堂二首 其一::丰子恺::秀水名山入画图，兰堂芝阁尽虚无。十年一觉杭州梦，剩有冰心在玉壶。
杂剧·宋太祖龙虎风云会::罗贯中::楔子亲统貔貅百万兵，兜鍪日日侍承明。朝梁暮晋何时了，定许将军见大平。下官姓石，双名守信，大梁人氏。方今周世宗登基，四方扰攘，干戈不息。为我累建大功，升授马步亲军都指挥使，统领着八十万禁军，得专征伐。近奉圣旨，招募智勇之士，量才授职。这一人乃王全斌，这一人乃潘美，见充帐前统制官，与我八拜兄弟，一同调遣。兄弟，但有知识，当为国引进咱。哥哥，今有马军副指挥使赵弘殷长男赵匡胤，文武全才，智勇过人，少年游历关东关西，独行千里。若得此人统领军马，荡除草寇，何愁天下不太平也。兄弟，既有如此贤才，何不早说？可备礼帛鞍马，差人敬征聘者。差谁去请？可就差统制官潘美走一遭去。左右，将礼币鞍马过来。疾去早来者。得令。【仙吕】【赏花时】两只手揩磨日月新，-片心扶持天地稳。向千万里展经纶，把狼烟扫尽，直教龙虎会风云！潘美去了也，咱也去来。第一折平生踪迹遍天涯，四海原来是一家。涂炭生民谁拯救，何时正统立中华。某姓赵名匡胤，乃指挥弘殷之子。自幼好使枪棒，攻习韬略，游历关陕，结识天下知名之士。这个是幽州赵普，曾参随我父四方征伐，充帐前判官；这一人乃曹彬，灵寿人氏；这一人乃郑恩，大梁人氏；这一人乃楚昭辅，宋州人氏，皆与我相交至密，结为兄弟，虽古之关张，不过如此。今日无事，在此闲行了一会。众兄弟，权此告别，明日再会。先天成数久精通，八卦循环掌握中。岁在庚申天下定，乾元九五见真龙。某姓苗名训，字光裔，大梁人氏。自幼习《周易》先天之数，兼通星纬之学。如今周朝世宗登基，国步多艰，某因此隐于草泽，以卖卜为生。我见王气正兆大梁，必然有真命帝主出世。我今在汴梁桥下开张卦肆，打扫干净，看有甚么人来。兄弟，咱别了众兄弟，行来不觉将至城中也。哥哥如此武艺双全，何不求试，为国家出力，也得图形麟阁上。兄弟，你怎生知我也呵！【仙吕】【点绛唇】四海为家，寸心不把名牵挂。待时运通达，我一笑安天下。【混江龙】见如今奸雄争霸，漫漫四海起黄沙。递相吞并，各举征伐。后汉残唐分正统，朝梁暮晋乱中华。豺狼掉尾，虎豹磨牙；尸骸遍野，饿殍如麻；田畴荒废，荆棘交加；军情紧急，民力疲乏。这其间，生灵引领盼王师，何时得蛮夷拱手遵工化，我只得纵横海内，游览天涯。哥哥，不觉行至汴梁桥下。前面是一卦铺，咱教那先生算一卦如何？也使得。先生拜揖！早知我主到来，只合远接，接待不着，勿令见罪。先生，你胡说！臣相人多矣，主公乃九朝八帝班头，四百年开基帝主。先生，莫不你吃酒来？【油葫芦】莫不你酒力禁持眼界花？请先生再觑咱，我须不是金枝玉叶那根芽。主公尧眉舜目，禹背汤肩，真乃帝王之相也。你道我尧眉舜目堪图画，汤肩禹背实稀诧。主公正应九五飞龙在天之数。头直上又没一片云，浑身上又没万缕霞。你道我乾元九五飞龙卦，多管是相法内有争差。【天下乐】我本是粗鲁寻常百姓家，休夸！则管里迤逗杀，这言词早合该万剐。市廛中人物稠，墙壁间耳目杂，但听的不是耍！你相我这个兄弟咱。这个丑人是一个凶神太岁，不过是一路诸侯。这先生好无礼，如何说我是凶神太岁？兀的不气杀我也！【醉中天】平白地相惊唬，到大来厮蹅踏，早则么话不投机一句差，气杀我也！他怎敢说我？杀了这个牛鼻子。把心上火权时纳。到晚来把天文看咱，明朗朗众星高曜，不如你孤月光华。奉元帅将令，聘礼贤士赵匡胤。寻了这一日，到卦铺中，兀的不是！我索过去。赵公子拜揖！先生拜揖！适蒙石元帅钧旨，因统制官王全斌举荐阁下有文武全才，径差潘美赍礼币鞍马，前来聘请赴京授职，阁下只索就行。这位君子也是上界星象，一路诸侯之命。将军一貌非俗，但不知年甲几何？念潘美年二十二岁。某长两岁，就此拜为兄弟，有何不可！既蒙兄长错爱，敢不尽心报答！【那吒令】知心的最多，谁如叔牙？知音的最多，谁如伯牙？知兵的最多，谁如子牙？龙蛇混甚日分，豺虎乱何时罢？争名利使尽奸猾。【鹊踏枝】这个待把云拿，那个早被天罚；气昂昂创业开基，眼睁睁败国亡家。一任教纵横奋发，都是些井底鸣蛙。【寄生草】传正道无夫子，补苍天少女娲。因此上黎民饿死闾阎下，贤能埋没林泉下，忠良枉死刀枪下。乱纷纷国政若抟沙，虚飘飘世事如嚼蜡。元帅将令紧急，须索走一遭。先生拜别。哥哥稍待，兄弟先通报去。早蒙元帅钧旨，礼聘贤士赵匡胤，已到军前听令。着进来。贤士姓甚名谁，家乡何处，曾习武艺不曾？念在下姓赵名匡胤，副指挥弘殷之子。自幼习成武艺一十八般，韬略兵法，无所不通。你细说我听咱。【醉扶归】敢把征鞍跨，兵器惯曾拿。甲马营中是俺家，既如此就留在辕门听用咱。谢元帅相留纳。请稳坐安然受咱，容参拜阶墀下。贤士乃有福之人，小官不觉惊慌，不敢受礼。贤士试将武艺说一遍我听咱。【金盏儿】论弓箭不曾差，使剑戟颇熟滑。提一条杆棒行天下，十八般武艺非敢道自矜夸。折末枪刀并剑戟，鞭简共椎檛。往常学成文武艺，今日与货与帝王家。既如此，今日将引贤士赴阙，见帝封官去咱。今日拜识元帅，又蒙引进，当尽心报国。左右，门首看有甚么人来。自家赵普是也。自从在赵都指挥帐下，结义大公子为弟兄。想昔日大公子游随州时，客于董宗本家，其子董遵诲常梦黑蛇十数丈变龙飞去，既而群虎乘风随之，人见紫云如盖，凝结城上，今日有人传说，元帅石守信聘大公子授官面帝，风云之梦，信有征也！只索奉饯一遭。来到这军门前，左右通报，说判官赵普见。着他进来。元帅拜揖！大哥拜揖！呀、呀，哥哥可喜也，小弟特来奉饯。此行功名不小也。【赚煞】向边塞建功勋，赴京阙朝銮驾，直叩君王御塌。长朝殿太平筵宴罢，出宫庭拥大纛高牙。天街上摆头答，醉醺醺把金镫斜踏。稳坐逍遥玉骢马，马头前对挑着绛纱。纱笼内齐烧着银蜡，那其间任香风吹落帽檐花。第二折某苗光裔是也。自从前者相得赵大公子有天子之分，不想被朝廷礼聘，见授都点检之职。某一向就在军门听用，近日闻得北汉兵入寇，朝廷命点检出师北伐，某等亦须收拾军装则个。呀、呀，好怪也！你看日下复有一日，黑光相荡，此天命也。咱弟兄每急急回家，准备出征则个。我乃周家太后是也。自从先帝世宗晏驾，立此幼子宗训为君。四方扰攘不宁，近闻汉、辽兵自土门东下入寇，我朝有殿前都点检赵匡胤，文武全才，乃先帝简用之臣，又兼他手下将校精强，可着他去征伐一遭。石守信即便传旨，着赵匡胤挂印总兵官，率领本部人马，北征辽、汉，早建大功者。领圣旨。某赵匡胤是也。自从元帅石守信举荐，蒙世宗皇帝委任，直做到殿前都点检之职，多亏众兄弟扶持。今日蒙幼主圣旨，着我统兵北伐。我引本部下人马及众将校赵普、曹彬、苗训、李处耘、楚昭辅、郑恩，一同征进。这一去，犬羊巢穴一时平，锦绣江山三箭定。【南吕】【一枝花】漫漫杀气飞，滚滚征尘罩。恹恹红日惨，隐隐阵云高。军布满荒郊，我命将凭《三略》，行兵按《六韬》。右白虎左按青龙，后玄武前依朱雀。【梁州第七】护中军七层剑戟，守先锋万队枪刀，五方旗四面相围绕。朱幡皂盖，黄钺白旌，箭攒雕羽；弓挂龙弥。滴溜溜号带齐飘，威凛凛挂甲披袍，扑咚咚鼓擂春雷，雄纠纠人披绣袄，不剌剌马顿绒绦。咆哮！战讨！马和人飞上红尘道。金镫稳，玉鞭袅，催动龙驹把辔摇，转过山腰。行不几里，又早天晚也。【牧羊关】见几点寒星现，一钩新月皎，看看的兵至陈桥。教前队休行，催后军赶着。屯军仗，离军道，就馆驿，度今宵。疾忙教各部下关粮米，对名儿支料草。左右，军行到何处了？前到陈桥驿了。接了马者。郑恩那里？有。传下将令去者：大小三军，诸名将校，各依队伍安歇。勿得喧哗，违令者斩！【贺新郎】诸军众将一周遭，小心的下寨安营，在意的提铃喝号。七禁令五十四斩从公道，叮咛，休犯法违条。卷旌旗停斧钺，卧鞭链竖枪刀，悄悄的各依队伍休喧闹。解鞍松战马，卸甲脱征袍。【隔尾】五更筹更听金鸡报，一部从休辞永夜劳。画角齐吹玉梅调。人休贪睡着，马须要喂饱，我且半倚帏屏盼天晓。某都押衙李处耘是也。今同郑将军等跟随赵点检征进，军次陈桥驿。某等想来，主上幼弱，我辈出死力破贼，谁则知之！今太尉掌军政六年，士卒服其恩威，数从征伐，建立大功，人望已归。不如先立点检为天子，然后北征未晚也。李将军说的是。咱与赵书记计议则个。赵大人有请。某赵普是也，见充点检帐下掌书记官。今日从征，军次陈桥。这早晚只听有人呼唤，未免出见咱。诸将无主，愿册太尉为天子。太尉忠心，必不汝从。军中偶语则族，今已议定。太尉若不从，则我辈安敢退而受祸！策立大事，固宣审图，尔等何得更挂狂悖！诸将各宜严束部伍听命。若依你等议论，何时是了？【哭皇天】把好梦来惊觉，听军中不定交。那里也兵严刑法重，则末早人怨语声高。险将咱唬倒，庙廊召会，台省所关；君王振怒，太后生嗔。不剌则俺这歹名儿怎地了？惊急列心如刀锯，颤笃速身如火燎。主公上应天心，下合人望，乃真命帝主也。噤声！【乌夜啼】都是你谎阴阳惹得诸军闹，-个个该剐该敲。哥哥，你先身上穿了黄袍，如何倒说俺不是？呀！原来这犯由牌，光把我浑身罩。天命已定，天数难逃，主公亦当应天顺人。你道是大数难逃，可甚么情理难饶？不争这杏黄旗权当衮龙袍，可将这《出师表》扭作交大诏。我想受禅台，争似凌烟阁？汝贪富贵，吾岂英豪！此事决不可行。汝等自贪富贵立我为主，能从我命则可，不从我命，决不可行。唯命是听。太后幼主，我北面事之；公卿大臣，皆我比肩。汝等勿得凌暴及动扰黎民，劫掠府库。违令者满门皆斩！一听禁令。昨因北汉入寇，遣赵点检出征，今早闻众军士立赵点检为帝。我想来，四方不宁，必得真主抚驭。今赵点检威望素著，人心推戴久矣，何不就同往陈桥，效尧舜故事，禅位一遭，有何不可！来到这军门前，石守信入报去。报总兵得知，太后到来。五代乱离，人民涂炭，将军功盖天下，堪居大宝，老身母子情愿禅位则个。臣名微德薄，岂堪居此大位？幼子孤弱，不能抚驭四方；将军德过尧禹，正宜受禅。【红芍药】娘娘德行胜唐尧，微臣比虞舜难学。不争让位在荒郊，枉惹得百姓每评詙。将军，听太后旨者，我愿受藩服足矣。臣怎敢等闲将天下交，您君臣再索量度。你摩拳擦掌枉心焦，休得要乱下风雹。【菩萨梁州】你可也畅好是干乔，休施凶暴。休胡为乱作，哥哥，我一发都杀了，恰不伶俐！则一句唬得我颤钦钦魄散魂消。不争这老鸦占了凤凰巢，却不道君子不夺人之好！把柴家今日都属赵，惹万代史官笑，笑俺欺负他寡妇孤儿老共小，强要了他周朝。今日就此受禅，必须有策诏方可行礼。有、有。既有了诏书，众官跪者。大周皇帝诏旨：天生蒸民，树之司牧。二帝推公而受禅，三主乘时而革命，其极一也。予末小子，遭家不造，人心已去，天命有归。咨尔归德军节度使、殿前都点检赵匡胤，禀上圣之资，有神武之略，佐我高祖，格于皇天；逮事世宗，功存纳麓，东征西怨，厥功懋焉。天地鬼神，享于有德；讴歌狱讼，归于至仁。应天顺人，法尧禅舜，如释重负，予其作宾。呜呼钦哉！只畏天命。显德七年正月初五日。众将校听我戒饬。【二煞】尊太后如母呵，您百官顿首听教导；待幼主如弟呵，教经典留心谨向学。朝廷内外旧官僚，勿得欺凌，尽皆荣耀。则今日军马回，莫惊扰，把龙袖娇民休唬着，勿犯秋毫。【尾】你坐都堂朝廷政事休差错，你掌枢密大下兵机勿惮劳。你掌司天，算星曜，你做元戎，司斩斫，你统雄兵，做招讨，你管亲军，守城廓，你统貔貅，驱将校。兄弟诵诗书，习礼乐，娘娘居龙楼，住凤阁。不是我倚势夺权，使强欺弱。既然立草为标，必须坐朝问道。赏不间亲疏，罚须分善恶，有罪的加刑，有功的赠爵。不是我挟天子令诸侯篡宗庙，恐民心变了，把山河弃却，因此上权受取这-颗交天传国宝。百万精兵听指呼，衣冠四世守全吴。我生直欲全忠节，不愧人间大丈夫。某姓钱名俶，字文德，本贯杭州人氏。自祖公公钱镠在唐昭宗时平黄巢有功，封有吴越，更五朝世守此邦。今闻中原赵点检登基，治同尧舜，声教万里，比五代之君，判然不同。正四方混一之时，倘或出师。自当入贡咱。等王师出来，决一死战，纳土未为迟也。雄据江东二百州，六朝基业喜兼收。中原将士休窥伺，百万精兵在石头。某姓李名煜，字重光，江东人也。自我祖父建国江东，传国三世。近闻中原大宋皇帝即位，操练兵马，有下江南之志；况我贡献不缺，必欲见伐，如何是好也？不免练兵防守则个。几年辛苦下西川，东视中原各一天。秣马练兵常预备，先人世业肯轻捐！某蜀王孟昶是也。自先君王于全蜀，某承其基业，众官僚立我为大蜀皇帝。中原连岁多故，不暇外攘。今周朝革命，宋皇践祚，志在吞并，难同五代之君，诚恐兵临剑阁，将如之何？须索守备咱。久镇潮阳众日强，幅员千里尽炎方。外夷多少皆朝贡，南国人称广汉王。某姓刘名鋹，南汉王是也。自先祖领节旄于潮广，奄有南海，后值五代扰乱，遂独霸一方。今中原有宋皇帝登基，四方混一，唐吴已称朝贡。某偏居琼海，王师一出，将如之何？须扼把险要以御之，斯为得策。第三折某赵普是也。自从做掌书记时，扶佐当今皇帝，定有天下之号曰宋，四方承平。以某有推戴之功，官拜中书大丞相，进封韩王。今夜雪下甚紧，料无人来。张千，你拿过香桌来，点上烛，我读一会《论语》咱。我烧上些香，剔的灯亮亮的。老爹，你慢慢的看者。某自从陈桥兵变，众兄弟立我为大宋皇帝，晓夜无眠，恐万民失望，诸国未平。今夜风雪满天，路无行客，寡人扮作白衣秀士，私行径投丞相府里，商量下江南、收川广之策。出的这禁城来，是好大雪也呵！【正宫】【端正好】光射水晶宫，冷透鲛绡帐，夜深沉睡不稳龙床。离金门私出天街上，正瑞雪空中降。【滚绣球】似纷纷蝶翅飞，如漫漫柳絮狂。剪冰花旋风儿飘荡，践琼瑶脚步儿匆忙。用白襕两袖遮，将乌纱小帽荡。猛回头把凤楼凝望，全不见碧琉璃瓦鹙鸳鸯。一霎儿九重宫阙如银砌，半合儿万里乾坤似玉妆，粉填满封疆。行了这一会，面前是丞相府了。呀！关了门也。【倘秀才】则见他铁桶般重门掩上，我将这铜兽面双环扣响。甚么人敲门？敲门的是万岁山前赵大郎。这早晚夜又深，雪又大，来作甚么？堂中无客伴，俺老爹看书哩。灯下看文章，你来有甚事？特来听讲。你要听讲，当往法堂中寻和尚去，你错走了门了。【呆骨朵】冲寒风冒瑞雪来相访，有甚么紧急事，你说。有机密事紧待商量。老爹，门外有人叫门。你问他是谁？他说是赵大官人，有机密事来商议。快开门，快开门！不知主上幸临，有失远接。忙怎么了事公人？恕微臣之罪。免礼波招贤宰相。这是那里？这就是俺丞相厅房。怎么使你这般样人？正是调鼎鼐三公府，那个是剃头发杨和尚？陛下尊坐。我向坐席间听讲书。老爹，酒食已备。捧上来罢？你休来耳边厢叫点汤。夜深人静，张千好生看着相府门者。主公，今夜天气甚寒，不求安逸，冒雪而来，却是为何？【倘秀才】朕不学汉高皇深居未央，朕不学唐天子停眠晋阳，常则是翠被寒生金凤凰。有心思传说，无梦到高唐，主公贵为天子，富有四海，尚不肯逸豫。这是俺为君的勾当。寡人颇通文墨，试问丞相一问。寡人间卿，卿试听者。【滚绣球】既然主四海为一人，必须正三纲谨五常。寡人呵，幼年间广习枪棒，恨未曾登孔子门墙。《尚书》是几篇？《尚书》者上古《三坟》《五典》，洪荒莫考。夫子断自唐虞，以典、谟、训、诰、誓、命六体，皆尧、舜、汤、禹、文、武授受之心法。孔安国断为五十八篇，帝王治世之书也。毛诗共几章？夫诗者，古人吟咏性情之大节。有风、雅、颂三经，赋、比、兴三纬。诗有三千，夫子删为三百十一篇，善以为劝，恶以为戒。《礼记》主意如何？夫《礼记》乃汉儒所撰述，杂录古礼之义。盖六经之用，礼实为先；治人事神，无非以礼。日用之间，不可斯须少者。讲《礼记》始知谦让。《春秋》主意如何？《春秋》以褒贬为辞，敦典庸礼，命德讨罪，世道之兴亡可鉴。论《春秋》可鉴兴亡。陛下法宗尧、舜、禹、汤、文、武，方为圣主。朕待学禹汤文武宗尧舜，臣有愧于古之贤相也。卿可继房杜萧曹立汉唐，燮理阴阳。卿看的是甚么书？是《论语》。寡人闻童子入学，先读《论语》，卿何故也看他？《论语》乃孔门弟子记圣人的切要言语，皆治国平天下之要道。臣用半部，佐我主平治天下。【倘秀才】卿道是用《论语》治朝廷有方，却原来只半部运山河在掌，圣道如天不可量！似恁的谈经临绛帐，不强似开宴出红妆？听说后神清气爽。天寒雪大，臣有一杯酒进献，未敢擅专。将酒来何妨？老妻将酒来。【滚绣球】银台上画烛明，金炉内宝篆香。不当烦老兄自斟佳酿，何须教嫂嫂亲捧霞觞！陛下，臣妻与臣乃糟糠之妻也。卿道是糟糠妻不下堂。朕须想贫贱交不可忘。常言道表壮不如里壮，妻若贤夫免灾殃。朕得卿，卿得嫂嫂，可比四个古人。朕得卿呵，正如太甲逢伊尹；卿得嫂嫂呵，却似梁鸿配孟光，则愿的福寿绵长。寡人要与卿商量军国重事，教嫂嫂自便。陛下深居九重，当此寒夜，正宜安寝，又何劳神过虑？寡人睡不着。【倘秀才】但歇息想前王后王，才合眼虑兴邦丧邦，因此上晓夜无眠想万方。须不是欢娱嫌夜短，早难道寂寞恨更长，忧愁事几桩。陛下，不知所忧者何事？说向臣听。寒风似箭，冻雪如刀。寡人深居九重，不胜其寒，何况小民乎！【滚绣球】忧则忧当军的身无挂体衣，忧则忧走站的家无隔宿粮，忧则忧行船的一江风浪，忧则忧驾车的万里经商。忧则忧号寒的妻怨夫，忧则忧啼饥的子唤娘，忧则忧甘贫的昼眠深巷，忧则忧读书的夜守寒窗。忧则忧布衣贤士无活计，忧则忧铁甲将军守战场，怎生不感叹悲伤！陛下念及贫穷，诚四海苍生之福。【倘秀才】忧的是百姓苦，向御榻心劳意攘。百姓困苦，只因四方多事。今天下太平，民力渐苏矣。一榻之外，皆他人之家也。忧的是天下小，教寡人眠思梦想。天下虽未混一，南征北伐，今其时也。愿闻成算所向。寡人欲先下江南，且反说，试丞相一试。想太原府刘崇居北方，朕待暂离丹凤阙，亲拥碧油幢，先取河东上党。若先伐太原，非臣之所知也。卿怎生说？太原当西北二边，使一举而下，则二边之患，我独当之。何不姑留，以俟削平诸国，则弹丸黑子之地将无所逃。吾意正如此，姑试卿耳。西川孟昶，金陵李煜，南汉刘鋹，吴越钱俶，彼各仁政不施，百姓怨望。今当选将练兵，分道南伐，无不成功者。【滚绣球】卿道是钱王共李王，刘鋹与孟昶，他每都无仁政万民失望，行霸道百姓遭殃。差何人收四川？令谁人定两广？取吴越必须名将，下江南宜用忠良。要定夺展江山白玉擎天柱，索问你匡宇宙黄金架海梁，卿索仔细参详。兵者凶器，国家不得已而用之。如今收平四国，又须众将中选忠良有纪律者，方可安民。卿试定夺如何？石守信、曹彬、潘美、王全斌，此四人皆宿有名望，可差他四人去，万无一失。既如此，张千，你传旨去元帅府，速宣石守信等四人来者。某石守信等是也，见居枢密统军之职。今晚主上幸赵中令宅，差人来宣呼，不免进见咱。来到这相府门，令人奏入。寡人与丞相商议，天下未一，欲差尔等统军前去，收伏四国，速奏凯旋者。【脱布衫】取金陵飞渡长江，到钱塘平定他邦。西川路休辞栈阁，南蛮地莫愁烟瘴。【醉太平】阵冲开虎狼，身冒着风霜。用《六韬》、《三略》定边疆，把元戌印掌。人披铁甲偏雄壮，马摇玉勒难遮挡，鞭敲金镫响叮当，早班师汴梁。臣等托圣主洪福，马到处成功。仰听神策庙算，指示一二。【二煞】有那等顺天时、达天理，去邪归正皆疏放，有那等霸王业、抗王师耀武扬威尽灭亡。休掳掠民财，休伤残民命，休淫污民妻，休烧毁民房。恤军马施仁发政，广钱粮定赏行罚，保城池讨逆招降。沿路上安民挂榜，从赈济，任开仓。我闻知主公私幸赵丞相府，一径寻来。陛下召见众将军，做甚么则个？【收尾】朕专待正衣冠，尊相貌，就凌烟图画功臣像，卿莫负勒金石，铭钟鼎，向青史标题姓字香。能用兵，善为将，有心机，有胆量。仰看天文算早象，俯察山川辨形状。作战先将九地量，决战须将五间防。昼战多将旗帜张，夜战频将火鼓扬。步战屯云护军帐，水战随风使帆桨。奇正相生兵最强，仁智兼行勇怎当！专听将军定四方，坐拟元戎取乱亡。飞奏边功进表章，齐和升平回帝乡。比及列土分茅拜卿相，光将这各部下军卒重重的赏！第四折某吴越王钱俶是也。今早边防来报，宋朝大将石守信领兵来伐。某三世效忠，岂可抗之！只索等侯纳款者。某石守信是也。奉圣人命，收平吴越，直抵临安。那阵上早早报与吴越王投降则个。某纳土之心久矣。今圣明在上，情愿奉款者。咱同去来也。某南唐王李煜是也。今闻大宋皇帝遣曹彬收平江南，旬日之间，沿江诸城，尽皆破陷。今早闻兵压石头城，怎生是好？须索与徐相国计议。土公，祖宗之位不可失，背城决一死战，降他未迟。说的是。某曹彬是也。奉圣旨领十万大军，来下江南，一路郡县，望风迎降。今日兵临石头城下，与唐兵相接，诸军用命者。情愿投降。某南汉王刘鋹是也。今大宋国遣大将潘美领兵来伐，不免练兵等侯则个。某潘美是也。奉命南征，势如破竹。今兵临广汉，两阵相当，须拚死战咱。某蜀王孟昶是也。嗣守全蜀，食足兵强。近闻宋朝皇帝遣王全斌西来收伏，咱怎肯容易投降他！军马操演精熟，安排迎敌咱。某王全斌是也。奉圣人命，领十万大兵西取蜀孟，一路尽平。今兵到成都，克日城陷。大小三军，须索用命决战。三军操鼓来。自从前日奉圣人命，差石守信等四将收平四国，闻知俱已平定，不久奏捷献俘。今当早朝，须索侍候者。我想五代乱离，人心汹涌，今圣人一出，群妖顿息。不图从此得见太平也。【双调】【新水令】九重天上五云飞，月朦胧，晓光初霁。鞭鸣金珮响，帘卷玉钩垂。仙乐初齐，和气满殿庭内。【驻马听】黄道烟迷，瑞霭盘旋飞凤椅。紫垣风细，御香缭绕衮龙衣。近宫墙杨柳拂旌旗，傍雕栏花萼迎环珮。行大礼，这的是太子天子朝元日。今有石守信平吴回旋，朝门等宣。教他过来。【落梅风】此一战功名重，这一场勋业稀，论英雄古今无对。笑谈间扫清吴越国，端的有三千丈五陵豪气。潘美平南汉回师，朝外等宣。教他过来。【沉醉东风】他那里桃花落蛮烟正起，荔枝熟瘴雨斜飞。茫茫水接天，隐隐山围地。路迢遥人马驱驰，斩将降兵何太疾？堪写入麒麟画里。曹彬下江南凯还，朝外等旨。教他过来。【庆东原】金陵府销王气，石头城践马蹄，南唐已照东吴例。收复尽六朝帝基，托赖着一人圣德，振扬起八面军威。比正濬更豪杰，过杨素全忠义。王全斌平蜀回见，在朝门等宣。教他过来。【水仙子】乱石滩冲浪战舡内，连云栈思乡骏马嘶。凯歌声直透青云内，这功劳为第-，笑蜀工孟昶呆痴。他也合思先主三分业，想武侯八阵机，辱莫杀关羽张飞！臣等托朝廷之洪福，兵不血刃，收平四国，郡邑版图，尽归王化。所有四国相臣，见在朝门外等宣。宣四相国来者。望阙跪者。【雁儿落】恁则合山林中躲是非，谁教你朝省内图名利？都做了亡家败国臣，真乃是怕死贪生辈。臣国主以小事大，犹子事父也。岂有父子为两家耶？【得胜令】你则想花压帽檐低，不提防严地一声雷。送了你川广真梁栋，羞杀人江南两柱石！想前日相持，惊唬杀齐管仲、燕乐毅。臣等亡国臣，乞放骨骸于林下。到今日休题，起来波汉张良、越范蠡。四国王俱在朝外，理合献俘。宣来。【甜水令】据着你外作禽荒，内贪淫欲。滔天之罪，理合法更凌迟。今日个不忍加诛，仍封官位，您君臣每休得猜疑。臣等荷蒙圣恩，待以不死，臣愿执梃为诸降王长，永守臣节。【折桂令】则见他曲躬躬拜舞丹墀，似这等纳土称臣，实指望荫子封妻。臣等愚昧，不能守土安民，今荷洪恩，实同再造，愿闻其说。你道是愿听纶音，愿闻圣谕，有甚难知？你等为骄奢破国，吾皇以勤俭开基。这的是天数轮回，造物盈亏。真龙出蛟蜃潜藏，大风起云雾齐飞。奉圣旨排筵宴，燕乐各国君臣。【川拨棹】长朝殿列尊席，享诸王臣万国。今日个寰海归依，民物雍熙；春满宫闱，乐奏埙篪。仙音院箫韶韵美，麟献瑞，凤来仪。【七弟兄】文官每这壁，武将每那壁，斟玉液进金杯。则这白额虎原与龙相配，紫金龙自有虎相随。这的是庆清朝龙虎风云会。奉圣旨，教四国君臣，演习礼仪，随长朝官拜舞者。【梅花酒】快疾忙遵圣敕，教国主休违，将拜舞温习，把天子班依。随星辰，朝紫微；顺日月，转皇极；转皇极，拱社稷。紫罗襕替龙衣，白象简当玄圭，皂幞头护天威，黄金带束腰围。吴越王莫稽迟，金陵王莫徘徊，广汉正莫伤悲，孟蜀王莫疑虑。【收江南】更压着朝中文武两班齐，抵多少十年身到凤凰池，见如今金枝玉叶尽光辉。镇天南地北，万万年同共掌华夷。奉圣旨当初起义之时，与臣普等曾梦龙虎风云会，今日果然也。【尾】龙吟天上生云气，虎啸清风四起。龙虎梦君臣，风云庆家国。题目伏降四国咨谋议雪夜亲临赵普第正名君相当时一梦中今朝龙虎风云会
游姜畬，题山人壁二首 其二::丘逢甲::东风吹暖好年光，正月蟾蜍已落塘。更乞天公三日雨，山田高下有新秧。
咏南山诸胜 方圆庵::杨杰::地方不中矩，天圆不中规。方圆庵里叟，高趣有谁知。
浣溪沙•銮江舟中，集刘随州句，寄孙无言::彭孙遹::古木寒蝉满四邻。萧条环堵绝风尘。何年家住此江滨。汉水楚云千万里，不堪秋草更愁人。临岐南望一沾巾。
仰山简和尚真赞::黄庭坚::不戒而六和恭敬，不禅而十方清净。不学而文理井井，不吏而施於有政。寿八十余，阅人三世。孝於塔库，勤力勤礼。百室崇成，檀者亹亹。齐始如终，薪穷於指。耋老而精明，丰肉而神清。和同而不浊，退屈而不陵。是谓大雅之士，惜乎其不发诸朝庭。
壬子初秋重游三贝子花园感赋五首 其一::陈阮::眉痕依约柳梢头，碧草经春色自幽。一自年时陵谷变，夕阳红到畅观楼。
鹧鸪天·寄沈雁冰部长北京文化部::龙榆生::话到春蚕百感生。曈昽晓日照人明。恒钦鼎鼐调羹手，曾播荆高变徵声。抒蓄念，发新荣。凭谁藻鉴为扬清。不须更作云泥叹，横滨桥边识姓名。
渡江有怀秣陵旧游八首再寄王长公 其七::胡应麟::青鞋曾碧落，彩仗乍丹霄。大雅追三代，雄风扫六朝。帆樯扬子驿，卤簿秣陵桥。但作文章客，宁知武略饶。
赋得禁苑迁莺::韩日缵::太液朝光宫树深，翩翩黄鸟弄春阴。间关择木窥垂柳，睍睆迁乔借上林。露重花边飞暂歇，风恬堤上响还沈。初阳桃李纷如许，怕趁东风逐野禽。
和子骏洛中书事::范纯仁::周公作邑遗成康，玉帛从兹走万方。四向山河围殿阁，千家花竹间田桑。游人选胜停车马，词客寻春杂咏觞。幸得閒官陪几杖，欲酬佳句愧荒唐。
示洪儿 其一::屈大均::汝龄方四岁，留命到明年。我自为慈母，儿应得所天。一丝悬祖德，万里返中田。安得而成立，衣冠在客前。
文水县驿壁读王司仆德徵诗因和其韵::高叔嗣::长涂无骥足，短发有渔舟。感叹如同日，羁牵自去秋。寒灯知客意，鸣柝乱人愁。屏上山川记，何因认汴州。
春日::郑刚中::朝来弄日花头密，暗里窥春柳眼多。任是老人情意薄，个般时节奈愁何。
赠朱开府 其一::佘翔::三山控闽服，崔嵬开柏府。懋德重保釐，为宪资文武。惟公应名世，建牙莅兹土。灵秀浚滇中，羽仪振畿辅。寅亮踵毕公，休声迈吉甫。分陕嘉惠翔，巍然握绣斧。
仙居书屋为商懋衡先生作::徐贯::结庐在幽境，潇洒远蹄轮。谁去蓬莱岛，迥在弱水滨。开窗泉莹澈，当户山嶙峋。中贮万卷书，奎光烛苍旻。于焉教诸子，古训良具陈。圣贤宛在目，千载如相亲。桂林有乔枝，溟海无涸鳞。接武佐明主，非徒席上珍。
状江南。季秋::刘蕃::江南季秋天，栗熟大如拳。枫叶红霞举，苍芦白浪川。
欣园以和约庵丈赐题示诸生诗见寄即次其韵报之::傅子馀::欲弘大道化多士，手疏六经与诸子。少年竞尚泰西文，谁诵杜陵效韩李。皋比指画作师儒，体用分明崇一理。后生悦服人争传，会以文章振衰靡。文辞自古非一途，篆刻于今纷众美。欲见圭角烦磨砻，欲明事物究终始。为山嶪嶪九仞功，赴海源源百川水。有高才者屈与王，雏凤一鸣已可喜。先生顾此乐不疲，卅年轩冕浮云视。四壁字画半楼书，岁月虽闲犹可纪。兴酣为赋三豪篇，世有赏音如我是。
台儿庄纪捷::唐鼎元::台儿庄畔天旻旻，华军倭军连云屯。大战小战逾一旬，胜负欲分犹未分。中人外人寝食忘，耳凝目注台儿庄。此战之势如弈棋，一围再围围外围。突围者胜入围死，先时手段分高低。平时落落数閒子，到得紧时山岳峙。贼初入时任令入，此时欲出谈何易。士卒虎贲将鹰扬，上下合势风云狂。三军旌旗皆变色，指挥阵前临淮王。入围巨寇犹倔强，此时诛尔如犬羊。霹雳一声天半兴，华人倭人闻皆惊。华惊爆竹沸天地，倭惊流血沸海水。此战华夏关存亡，倭固堕胆余拭泪。逐鹿昆阳大战后，鼎足此战谁轩轾。去年玄冬风雪紧，吾军偶挫非力窘。今岁天地开青春，吾军奋迅雷电进。扫除烽烟出泰岱，驱策貔貅复燕晋。快将板垣贼中枭，此时送死尤堪哂。耽耽旁集倭援军，无由救出此陷阱。此时始识天心在，此时服吾庙算胜。弃甲堆山车塞途，累月取用犹不尽。此后吾将不费刃，以子之矛攻子盾。运转亡倭势灭倭，华夏中兴兹发轫。直下辽阳破竹中，收复两京惟转瞬。纪捷诗篇犹未成，别军济南戡已定。军锋笔锋相争先，投笔一笑旄头霣。
东山公书来问久无书舟中作书怅然有感::邵宝::不上山翁书，非懒亦非傲。知我者谓谁，而不能一报。平生观物心，未得从吾好。世途渺江湖，执简靡所告。章水东北流，秋日波浩浩。惟有匡庐峰，万变犹古貌。吾将作新图，用为识者道。
除夜寄罗评事同年::王禹偁::除夜在天涯，共君同忆归。梦中倾寿酒，堂下着斑衣。腊雪通宵舞，梅花到处飞。更堪洞庭宿，愁思倍依依。
听艾仲宣弹琴::杨士奇::公子散烦襟，留客抚清琴。一弹黄鹄操，再鼓阳春吟。洋洋发冲响，泠泠谐素心。非今同胜会，谁闻奏雅音。
朝鲜儿歌::高启::朝鲜儿发绿，初剪齐双眉。芳筵夜出对歌舞，木绵裘软铜环垂。轻身回旋细喉转，荡月摇花醉中见。夷语何须问译人，深情知诉离乡怨。曲终拳足拜客前，乌啼井树蜡灯然。共讶玄菟隔云海，儿今到此是何缘？主人为言曾远使，万里好风三日至。鹿走荒宫乱寇过，鸡鸣废馆行人次。四月王城麦熟稀，儿行道路两啼饥。黄金掷买倾装得，白饭分餐趁舶归。我忆东藩内臣日，纳女椒房被裤翟。教坊此曲亦应传，特奉宸游乐朝夕。中国年来乱未锄，顿令贡使入朝无。储皇尚说居灵武，丞相方谋卜许都。金水河边几株柳，依旧春风无恙否？小臣抚事忆升平，尊前泪泻多于酒。
和余汝霖雪七绝::胡寅::朱老能诗更谨虔，叶公好学亦穷年。饥寒共何凌霜操，未羡重裘食万钱。
书元可扇::方岳::南薰殿上薰风老，雨便飞来占取凉。书带香眠愁杳渺，云侵清簟竹方床。
暮春雨中柬阿字澹归两禅师 其二::杨晋::火宅回看好自狂，谁云作戏是逢场。坐中有识春归去，何事流莺带雨忙。
立秋日喜雨寄楚老::方樗::抱疾不安枕，且为枯旱忧。俄然垂豹雾，莫是捲龙湫。烈焰全收暑，新凉正得秋。客谁讥褦襶，吾欲咏瓯窭。机杼松台邃，琴书竹户幽。西田宜早穫，却共虎溪游。
过丰城简陈元水::陈子升::雨过江城赤日寒，此中知有草堂宽。虬须似雪吟时撚，鸟迹和云篆处看。乱后畏居宾客列，悲深难语弟兄欢。陶公归去非常傲，故对閒人道下官。
八仙石::李孙宸::仙家会何年，空馀题劖迹。留待劫灰时，问此一片石。
己酉乱后寄常州使君侄四首 其三::汪藻::身老今何向，兵拿未肯休。经旬甘半菽，尽室委扁舟。台拆星犹熭，农饥麦未秋。日边无一使，儿女讵知愁。
簟送人诗代简二首::吴儆::幽窗相对小匡床，蓝浅纱轻水麝香。退食归来高枕处，满林风雨梦潇湘。
罗浮杂咏 其五::梁宪::天乐隐微微，听来声正稀。无因捣药鸟，洞口忽啼飞。
南京户部尚书三山黄公哀挽::程敏政::幸承恩渥许还山，便遣悲声彻帝关。六帙光阴销鹤算，四朝勋业重鹓班。归装只有图书刻，遗像空留剑佩颜。名与庆源应不竭，七闽流水共潺潺。
似实先三首 其二::王易::刘云愈愚必以学，韩谓加骨可希光。子孟无术固堪惜，湘东能读安救亡。贵多贵少有二理，讥大讥小非一纲。稽古居今未容易，漫从歧路觅亡羊。
答洪丈药倩过饮之作::屈大均::白首天心恨见迟，空逢甲子上元时。愁当阴雨开红酒，喜得灵光共玉卮。士马只今无岛屿，春秋那得有华夷。羊裘莫厌霜华湿，会见春光满树枝。
减字木兰花::朱祖谋::婆娑二老。负手招邀成一笑。香讯冥濛。春在诗人杖履中。令威重到。风物依稀花事了。鼓角春城。不是高楼玉笛声。
和姜总管感秋七首 其二::虞俦::已是诗成集，何妨酒拍浮。人生不行乐，空惜鬓惊秋。
西河郝氏馀庆堂::卢龙云::十年看树木，百年仰树德。树木长乔林，树德延世泽。干木隐西河，美誉亘今昔。卜夏与田方，亦复如双璧。寥寥千载馀，谁与践芳迹。丈人溪上居，秉心嗜玄寂。于世薄所营，齐物忘得失。捐粟惠贫荒，施剂起残疫。道路悯遗金，囹圄念艰阨。餔馁复赈穷，轻财殚心力。哀死建义茔，累累表幽宅。存殁总衔恩，自我无德色。哲嗣乃肯堂，作求念弥惕。永言绍家声，禔躬慎朝夕。当官重清勤，吏事岂缘饰。仁惠浃穷檐，勉勉树声绩。孙枝日衍繁，云霄看比翼。不见内史家，里中称万石。
九日书怀::皇甫汸::卧病谢尘事，堂阴感迅商。懒成中散慢，醒学次公狂。菊向篱堪采，松依径久荒。不知吹帽客，何处醉重阳。
洞中天 全真庵丹井::马钰::穿凿须当二九深。甘泉自有应清吟。更祈治病名丹井，相称山侗普济心。人听劝，作知音。重阳妙趣好追寻。紫芝气焰生形象，碧眼真如上宝岑。
诗::傅玄::炎旱历三时，天运失其道。河中飞尘起，野田无生草。一餐重丘山，哀之以终老。君无半粒储，形影不相保。
扈跸词三十二首 其二十一::陆深::板轿棕舆渡碧山，涧花岩树影龙颜。云中别有通陵路，䟎过前驱插大班。
金山人在衡九十有作次韵为寿 其二::欧大任::双鬓萧疏雪未侵，高年粟帛诏初临。伏生隐待求书使，居士修成出世心。但可敲冰餐白石，宁知炼药煮黄金。儿孙绕膝皆兰桂，一曲宾筵更一斟。
从石涛禅师乞花插瓶 其四::屈大均::鸡冠大一尺，朵朵红葳蕤。花头虽太重，霜压不曾垂。
折桂令·中秋::张养浩::一轮飞镜谁磨？照彻乾坤，印透山河。玉露泠泠，洗秋空银汉无波，比常夜清光更多，尽无碍桂影婆娑。老子高歌，为问嫦娥，良夜恹恹，不醉如何？
田舍::胡宿::农家秋物成，腰镰刈新谷。得食鸡豚肥，饱霜梨栗熟。牧童唱田歌，孺子宰社肉。野老醉亦讴，爱此羲皇俗。
送凌子还旧京 其二::屈大均::王蒙尝览镜，李固日搔头。遂使青蛾客，争持紫绮裘。三年团扇贵，一片练裙愁。我亦怜书圣，时从池上游。
奉陪穆父尚书仲至侍郎德和吏部至启圣院::蒋之奇::惟此休祥地，相传庆育时。绕枢飞电转，流渚彩虹垂。郁郁馀佳气，绵绵嗣庆基。九龙曾洒濯，三圣共扶持。
望云::徐贲::浮云无定踪，游子有所思。所思在何方，迢迢东海涯。云来倏浩渺，云去还逶迤。道路固云阻，可望不可之。托云以思亲，朝夕如有依。安得附冥鸿，东归奉庭闱。孝感终当至，彼苍谅无违。
鹧鸪天 寄梅萼::蔡淑萍::故里严霜塞外尘，回城风卷向天津。飘零数载愁生计，栖稳一枝赖仲昆。居有处，子成人，年将不惑意初伸。偶言“下岗”神情黯，未料何时及自身！
又::秦鸿::市路连山路，晨光扩夜光。山空閒杀犬，不吠自徜徉。
依韵和原甫昭君辞::梅尧臣::武帝常勒兵，北登单于台。始欲以威服，竟亦惭怀来。徒令出塞师，万里求龙媒。未弭後世患，玉颜困黄埃。丹青不足恨，谋虑少徘徊。月如汉宫见，心向胡地摧。在昔李少卿，听笳动悲哀。壮土尚如此，蛾眉安得开。情语既不通，岂止肠九回。初冬诚难保，死不如草莱。
贺邓沃泉::钟芳::谁将乔木颂乔年，乔木春容岁岁鲜。华毂久悬松径月，寿筵重启杏花天。坤从海窟撑鳌极，人向蓬丘望鹤仙。惭我无缘陪末宴，聊歌沅芷献遗篇。
赠丁道士游浙::王义山::毕竟前身是令威，昂藏鹤样更能诗。此行游遍江湖了，来访逋仙又一奇。
送昌甫至十里分韵得四首 其一::韩淲::霜重花未多，风回香自若。荒店野水深，枯枝堕寒雀。
邸中种竹十二首 其十一::何吾驺::以兹数尺茎，参彼上下际。伟干与虚中，君子隐而费。
小溪至新田四首 其一::杨万里::人烟懡㦬不成村，溪水微茫劣半分。流到前滩忙似箭，不容雨点稍成纹。
题苏子瞻游赤壁图::何景明::垂老黄州客，高秋赤壁船。三分留古迹，两赋到今传。落日寒江动，青天断岸悬。画图谁省识，千载尚风烟。
方广寺睡觉次敬夫韵::林用中::寒溜山房太惨情，夜长枕畔听自泉声。起来独自浑无语，牢落凄凉光澹泊清。
春行::真山民::短帽轻衫步履迟，微暄天气乍晴时。池融嫩碧消残冻，春剪新红缀旧枝。岚翠滴衣堪入画，禽声到耳足供诗。东风苦欲招人醉，频掉桥西卖酒旗。
由芜湖入新安道上四首::袁中道::长途一缕蚀山腰，麕至时逢伐木樵。地僻乍存三两户，溪多何止百千桥。小园处处花相接，远望重重雪未消。半壁已惊千丈落，登峰犹自路迢迢。¤
陆瑁养鱼池::刘攽::何兹水乡士，尚复穿池居。宁知湖上龙，不是渊中鱼。漪澜杳无际，绿净望有馀。寂寞垂竿叟，啸歌方岁除。
题陈主事元宗渔洲雅集诗用秋来凫雁下方塘元韵 其一::谢晋::良辰群彦集，饮饥临芳洲。凉飙除炎暑，川泽含清秋。浩然吟兴发，庶或写离忧。
蝶恋花 其二 宋荔裳观察招饮观剧次阮亭韵::梁清标::榆荚风清飘蜀缬。水涨银塘，才过清明节。绛蜡金樽歌未歇。柳花槛外飞如雪。旧事甘陵翻数阕。今昔关情，优孟真奇绝。丝管啁啾声渐彻。鱼龙波底摇残月。
一叶舟::侯善渊::顶笠披莎归去。渐入芦花深处。绿岸缆渔舟。钓纶收。轻泛壶中一味。野鹤孤云相济。横＊韵清幽。乐无愁。
追补姚元白市隐园十八咏 其十三 秋影亭::王世贞::秋树影扶苏，斜阳半亭挂。似延李营丘，写得寒林画。
宫词::朱权::歌扇金书御制诗，桃花风软鹧鸪枝。舞回体态娇无力，绝胜当年唤雪儿。
送骧宇顾丈按鹾河中::孙继皋::绣衣雄斧简书催，盐筴军须急上才。骢步暂劳衔命去，虎形争待献功来。传飞秋色严霜度，台俯河流底柱回。体国忧边今日事，贤良新议属君裁。
刘府君挽词::王十朋::歆向诜然萃一门，过庭诗礼尽公恩。奇儿不负义方教，旧治至今遗爱存。心境欲明凭贝叶，寿藏预卜傍祇园。髯郎行烛青藜杖，定见荣光达九泉。
金山::王渐逵::茶经忆曾读，闻兹第一泉。石窍注山壁，河汉通云烟。陆羽今不见，我来还更怜。一酌沁心骨，清风洒其巅。
寄白阁元贞::释保暹::一间归白阁，更不入长安，绝顶无人上，西凤彻夜寒。悬崖乘雪度，飞瀑过云看。应念驰名者，青门得路难。
许侯赠诗借韵谢 其二::杨公远::政彻宸旒久有声，何消入梦更图形。行看大展经纶手，整顿乾坤万国宁。
桃源::华镇::嘉树风生玉宇香，莺飞燕舞弄春阳。归来井邑皆如旧，始觉仙家日月长。
江南曲::贺铸::游倡搴杜若，别浦鸳鸯落。向晚鲤鱼风，客樯千里泊。当时桃叶是新声，千载长余隔水情。乌衣巷里人谁在，白鹭洲边草自生。
湖口::李来泰::旧日题名处，春风又绿芜。合流江九派，砥柱石双孤。树色遥分楚，舟行已尽吴。只惭渔父问，能赋《石钟》无。
故安定郡太夫人郭氏挽诗二首 其二::赵鼎臣::卜葬开新兆，从姑返旧茔。二卿衔恤意，八座悼亡情。蘋藻全抛却，松楸已种成。鱼轩相逐去，非复是平生。
画梅为陆简敬 其三::曹家达::朔风飞呼木叶嘶，东方欲明星汉低。酒阑顿忆隔宵梦，但闻郊野催寒鸡。芳心岁晚不摇落，微阴冥冥光照溪。山中一夜啼翠羽，玄云叫破漏寒雨。
钱塘舟次忆友人张鉴溪即用杜子美《春日怀李白》韵兼袭其句::朱煌::家世明经术，高才早轶群。学能探列宿，试辄冠诸军。滹水堤头草，之江岸上云。可能重捧袂，把酒更谈文。
发沅州舟中寄陈侍御二首 其二::薛瑄::捲旗沙上簇雕戈，画鼓催舟发棹歌。归思载瞻黄道近，交情将奈绣衣何。一江烟水澄秋练，两岸云山拥翠螺。欲问清宵别来意，冷猿啼处月明多。
小小园纳凉::王十朋::屏迹丘园世事轻，澹然滋味似孤僧。平生愿学昌黎伯，宰相三书独不能。
鄱阳湖阻风 其二::唐桂芳::气豪不受羁栖厄，十日舂撞溯大江。蟹熟酒香随意饮，卧听风雨打篷窗。
范兰亭索赠限梅岑送潘问奇原韵::戴亨::遐霄有愿畏摧颓，蛮触虚名却早灰。花径只容明月到，松关唯见白云来。误人圭组看笼鸟，避地衣冠傍钓台。闻得罗浮寻旧约，不知亲折几枝梅。
咏古树::佚名::四围乔木尽儿孙，曾见吴宫几度春。若使当年成大厦，也应随例作灰尘。
送方蓼洲旰江访上人不遇归上饶::胡长孺::昨夜秋风颠彻晓，沙洲萧瑟鸣枯蓼。羁人荒馆夜初长，泼天月色当楼皎。老夫思归又怀禄，去住似被饥寒绕。羡君一语不相投，掉臂长涂疾于鸟。相知贫士老当遂，医识死人危不夭。伯牙子期行可遇，扬子侯芭事更杳。
寄黄山人::欧必元::问尔浮生近若何，夫君高谊古人过。座中客散黄金尽，镜里愁添白发多。末路酒杯无去住，忧时谈笑有风波。唯馀数亩柴桑地，日暮题诗挂薜萝。
胜仲少卿公岩桂并诗二绝用韵和之::郑刚中::秋桂荷君亲拍赠，倾盘高插傍胡床。儿童谩自温金鸭，三日炉金不敢香。
喜洪君畴除工侍内制::刘克庄::不但持荷班法从，兼闻视草属鸿儒。迩英两讲烦箴砭，文德三麻待播敷。即日载赓虞帝作，几时重入洛英图。诸公若问樗庵叟，岁晚偏盲又夹扶。
自君之出矣二首 其二::宋无::自君之出矣，妾自奉尊嫜。知君不思妾，亦当思故乡。
感怀三十一首 其五::刘基::啾啾草间雀，日随黄鸟飞。争先赴稻粱，宁顾野人机。便便善柔子，怀利近相依。但慕春荑好，不见秋霜霏。驱车逐走鹿，中路忘所归。岂不爱其躬，天命与心违。古道今巳矣，感悟空涕欷。
过寿阳用韩文公韵::薛瑄::征骑鸡鸣发大安，山深五月尚风寒。寿阳举目孤城近，东岭金乌烂晓团。
代德遵送严士正赴江阴训导::杨士奇::之官辞玉阙，送别傍金台。暂驻城阴骑，同倾柳下杯。念离俱缱绻，欲发更徘徊。远树青如荠，春波绿胜苔。路驰兼水陆，舟汎历沿洄。之子儒家秀，前贤世德培。羽仪明鸑鷟，器质抱琼瑰。圣代蜚腾早，亨衢特达开。三吴推道院，百里富英才。习礼延陵邑，谈诗匡鼎来。道存人自化，意澹俗无猜。此去应相忆，题书寄雁回。
霜夜拙清楼闻笛::黎民怀::暮倚高楼待月生，陇头湘水共凄清。风前响逐流云驻，帘外霜兼乱叶鸣。折柳梦中惊绝塞，哀鸿天外度孤城。庾公正有登临兴，不似山阳转动情。
送徐仕亨复任荆门::刘珝::二十年前已识荆，荆州今复去专城。柳条解绾离人恨，河水长流故旧情。阙下有人推孺子，江南到处说徐卿。也知骐骥终腾踏，高驾云车天上行。
句 其二::薛昂::欢声如凤来衔诏，喜气如鸡去揭竿。
辛巳早春::金应澍::案有琴书不患贫，衰孱犹是苦吟身。及时难得连宵雨，垂老欣看万物春。出屋树阴青作盖，过桥山色翠迎人。北窗一枕高眠后，时狎閒鸥到水滨。
清远阁::韦骧::屹然虚阁并莲宫，似出尘寰扰扰中。浩荡乾坤来爽气，峥嵘栏楯倚晴空。江奔吴楚流何急，山接岷峨望不穷。清远榜题真有意，登临聊以裕吾衷。
云谷八咏为乡人袁仲玉题 其四 天心玩月::韩雍::静里乾坤玩古今，一轮明月正天心。光辉不但来云谷，四海苍生仰照临。
和别沉右率诸君诗::谢朓::春夜别清樽。江潭复为客。叹息东流水。如何故乡陌。重树日芬洲转如积。望望荆台下。归梦相思夕。
宫词::张公庠::八月金茎露有结，晨曦缠上散余霞。朱书十字黄封酒，先赐王公执政家。
对雪::吴锡畴::婆娑舞忽凌空去，散漫狂还扫地来。几片飞黏梅树上，恍疑昨夜有花开。
南下洼钓鱼::曾习经::乐方难具陈，时复从儿嬉。及晡理钓竿，起行芦之漪。小雨不作难，好风来无倪。信手忽有得，一寸具鳞鬐。童稚竞欢哗，我亦微拈髭。意适无大小，手眼殊忘疲。一盂暂为盛，携归供盆池。家人闻得鱼，逼观色都怡。陋哉韩文公，即事多涕洟。作诗赠侯喜，较量铢与锱。横江遮紫鳞，亦复宁许奇。
和江晦叔喜雨::李复::千里人怀闵旱心，轻将岁事叩天阍。骤倾江海繁声合，尽涤山川沴气昏。官责时丰聊共喜，归休汪动欲谁论。更思田父相邀乐，步屧春风倒社尊。
白鹤吟示觉海元公::王安石::白鹤声可怜，红鹤声可恶。白鹤静无匹，红鹤喧无数。百鹤招不来，红鹤挥不去。长松受秽死，乃以红鹤故。北山道人曰，美者自美，吾何为而喜。恶者自恶，吾何为而怒。去自去耳，吾何阙而追。来自来耳，吾何妨而拒。吾岂厌喧而求静，吾岂好丹而非素。汝谓松死吾无依邪，吾方舍阴而坐露。
暑中偶怀江上舟行 其四::黄裳::横斜林木觇寒流，岛在山前且舣休。自笑自吟无俗友，此生相问有渔舟。
顺知藏求赞::释清远::色里胶青不见形，影中所以邈吾真。吾真定有非形碍，为对凡夫显幻尘。尘既显，道弥新，不贵西来彼上人。
咏鸳鸯::李远::鸳鸯离别伤，人意似鸳鸯。试取鸳鸯看，多应断寸肠。
公馆燕酬南使徐陵诗::裴让之::嵩山表京邑，钟岭对江津。方域殊风壤，分野各星辰。出境君图事，寻盟我恤邻。有才称竹箭，无用忝丝纶。列乐歌钟响，张旃玉帛陈。皇华徒受命，延誉本无因。韩宣将聘楚，申胥欲去秦。方期饮河朔，翻属卧漳滨。礼酒盈三献，宾筵盛八珍。岁稔鸣铜雀，兵戢坐金人。云来朝起盖，日落晚摧轮。异国犹兄弟，相知无旧新。
过介甫归偶成::曾巩::结交谓无嫌，忠告期有补。直道讵非难，尽言竟多迕。知者尚复然，悠悠谁可语。
祝英台近::俞绣孙::惜匆匆，分手易，寂寞怨朝暮。几日东风，春色顿如许。探芳旧约蹉跎，六桥烟柳，未识我、别时情绪。泪如雨。一枝欲寄凭谁，相对更无语。水远山长，空赋断肠句。怜它一段幽香，绣帏今夜，能否伴、梦魂飞去。
癸卯中秋::赵完璧::酒满金樽月满天，清秋儿女笑星前。乔松空自传千古，金石谁同固万年。三百清铜直土苴，沉酣良夜拟神仙。人生莫遣佳时负，岂有江河西复还。
古诗二首 其二::郭之奇::戚戚图终古，终古不私戴。枯树泣秋风，秋风不少爱。优哉游哉，时其不再。与世推移，观生进退。
淮西军大破贼兵连六告捷喜成口号二首 其二::叶梦得::蛇豕何知阚近坰，且欣鏖战扫膻腥。寄声急走破羌帖，归路还经征虏亭。多难兵间头更白，放怀物外眼终青。花残不负岩边约，更看前焚老上庭。
七夕雨席上次陈平冈太史韵为 其二::黄廷用::用拙逢知己，云何卜此程。欲应天上会，漫道别时情。泪滴河源浅，愁分曙色明。星桥犹可度，相望水盈盈。
探芳信 春饼，和倬盦韵，仍同四声::姚华::称名隽。早粥米香陈，共呼珍酝。念盘餐蒙助，春情韭华引。玉肪截叶云衣卷，和气舒寒晕。擅中厨，捣练晶明，缕银莹润。梅意转成恨。奈茗椀初收，瓶笙解隐。午夜蟾圆，依样画非真本。充饥莫说名士事，风味诗肠认。看新炊，薄影琴边风鬓。
桂隐纪咏·霞川::张镃::方舟卧看化，丹霞二三里。穷眼谢玄晖，休言余散绮。
湖居杂兴八首::白珽::三贤犹得仰高风，冠服虽殊气味同。后五百年无继者，桃花含笑夕阳中。
拟结客少年场::曾协::结客少年场，定交杯酒间。相倾在意气，握手出肺肝。仓皇夜扣门，然诺曾不难。所至足宾客，后乘车班班。鄠杜走马归，百万供一餐。路人侧目视，仇家骨常寒。红尘一箭飞，大索喧长安。可笑愚儒生，相逢话辛酸。
重游随寓花落无人曾几何时不胜今昔之感二首 其一::张洵佳::天涯芳草旧王孙，鸿爪重寻印雪痕。啼鸟一声春寂寂，玉兰花发不开门。
施衢州除浙西提刑以诗寄饯三首 其一::赵蕃::昔公立螭坳，秉笔罔不书。及乎上谏坡，论议无日虚。直言有不雠，柴桑念归欤。高卧属几日，朱轓起阎闾。政成合入奏，返直承明庐。如何更持节，未使经纶摅。上心岂无谓，劳公重皇居。吏恶必剪刈，士良必吹嘘。此自宰相事，于公定何如。
敷水驿::权德舆::空见水名敷，秦楼昔事无。临风驻征骑，聊复捋髭须。
偈颂一百五十首::释心月::鳞皴柱杖子，非长亦非短。东行西行处十分著力，归家稳坐时一味不管。著力处是我同流，不管时吾之道伴。且道伴同流是一是二，见成公案。
牵牛花::徐橘隐::红蓼黄花取次秋，篱芭处处碧牵牛。风烟入眼俱成趣，只恨田家岁薄收。
浩歌篇::谢榛::人间岁月机头梭，无药可青双鬓皤。两病垂死加餐饭，眼中新墓栽松萝。铭旌往往少年子，焉知商山万古郁嵯峨。一丘半壑世堪避，短草疏花春渐多。诸孙随我步晴景，白云片影落沧波。隔岸相呼鸭与鹅，聊供笑乐复如何。
早秋::陆游::凉颸淅淅憾庭柯，微雨萧萧集浦荷。草阁檐虚觉山近，蓬窗地迮得香多。谋身自拙穷无鬼，闭户长闲睡有魔。台省诸公盛冠剑，固应老子得婆娑。
送何时眷返驾惠阳::张天赋::笑折梅花赠故人，眼前光景一时新。铁桥仰面罗浮上，万紫千红别有春。
武穆吟三首 其一::郑善夫::南瞻岳王坟，拊心讼宣和。四海既无虞，乐事一何多。师师入帝侧，金兵乃星罗。旧时张谏议，天阍语非讹。但见户括金，不见士荷戈。回首靖康末，志士悲如何。
游白云归，感赋四律，并柬同游诸子::宁调元::夜气萧森十里堤，出门可有上天梯？神仙传里新鸡犬，粉墨场中假笑啼。旧雨伤心如此别，好花过眼莫重提。昨宵身在能仁寺，似听秋声过隔溪。
夜宴::伍瑞隆::清月上初半，明星灿且稀。条风动嘉树，冉冉当窗飞。佳人坐清夜，眷此不知疲。华灯扬素彩，金鳞鲙玉卮。春兰发深谷，芳馨被长陂。高扬何袅袅，芳华不自持。愿子同欢爱，嘉会常及兹。
闻琵琶::何巩道::多病多愁红叶边，琵琶切切到尊前。过滩流水初成响，出谷秋声尽入弦。梦断忽催金殿曲，恨长犹锁玉关烟。相逢不洒青衣泪，辜负江洲月满船。
仙岩夜月::黄琏::岩岩维石郭东偏，一窍玲珑月得先。可向个中观太极，更从何处见心圆。蟾团白玉宁生魄，影落青娥亦小天。此景仙人原自有，迩来香火奉金仙。
戏赠西阳子二首 其一::王廷陈::西阳谈道术，冬日尚絺衣。启户欢晴旭，无衾惮夕晖。黄金惭不就，白发欲何归。饥饿朝来迫，蓬头叩我扉。
三城侍郎寄示留题延庆寺二韵诗二章顷岁予肄::陈尧佐::萤窗从此极研覃，坠简疑文访济南。擬卜菟裘邻学所，龙香时爇御书龛。
百字令 舟出吴门沈书森太守玮宝招同潘玉泉廉访曾玮钱芝门太守恩棨宴集桃花坞即言别::薛时雨::春申江冷，甚莺花烟月，游踪都扫。八咏楼前重聚首，落落红裙乌帽。梦影才圆，离襟已促，制泪成欢笑。小红大白，坐中何客倾倒。偏我落拓江湖，萧萧瑟瑟，蒲柳惊秋早。十载名场如一梦，心事春婆知道。鼓打回帆，诗成画壁，绮障真难了。酒阑惆怅，美人名士俱老。
避暑夜坐 其一::方一夔::一跌风波困败鳞，年来是事不如人。醉吹羌管惊栖鸟，閒倚胡床阁病身。安得旃檀除热恼，自将纨扇障风尘。新凉渐近渺云水，分席鸥群占白蘋。
游仙::黄侃::试作游仙语，君无间是非。居应厌浮壒，娶必偶灵妃。计顷耕芝草，论铢著羽衣。故乡华表在，千岁肯来归。
绍兴以后祀五方帝六十首::佚名::兴爵奠斝，载虔载恭。笾豆静嘉，于乐鼓钟。礼备三献，神具醉止。孰埚神德，扬光纷委。
酬骆侍御答诗::戴叔伦::风传画阁空知晓，雨湿江城不见春。堆案绕床君莫怪，已经愁思古时人。
伊州曲::胡应麟::碧天如水暮云收，明月平铺翡翠楼。楼上美人三十六，夜弹瑶瑟唱伊州。
过王履轩墓::边贡::郁郁将军墓，苍苍松桧林。断猿千古梦，归鹤九原心。地胜河流抱，门閒草色侵。承家有儿子，文史富缨簪。
由仪真至滁州口号三首 其三::姚鼐::阴阴岩偃苍龙腹，片片云飞白鹤翎。江浦县南来暮雨，滁州山露半边青。
和胡学士韵四首 其三::杨荣::两京长许从和鸾，盛世赓歌兴岂阑。在藻赋馀欣锡宴，伐檀诵罢愧徒餐。只惭浅薄叨陪久，总谓明良际会难。葵藿有心终向日，蒹葭岁晚独禁寒。
王孙满对楚子::左丘明::楚子伐陆浑之戎，遂至于雒，观兵于周疆。定王使王孙满劳楚子。楚子问鼎之大小轻重焉。对曰：“在德不在鼎。昔夏之方有德也，远方图物，贡金九牧，铸鼎象物，百物而为之备，使民知神奸。故民入川泽山林，不逢不若。螭魅罔两，莫能逢之。用能协于上下，以承天休。桀有昏德，鼎迁于商，载祀六百。商纣暴虐，鼎迁于周。德之休明，虽小，重也。其奸回昏乱，虽大，轻也。天祚明德，有所底止。成王定鼎于郏鄏，卜世三十，卜年七百，天所命也。周德虽衰，天命未改。鼎之轻重，未可问也。”
十六字令 病耳遣闷::陈尔士::眠。愁病昏昏过伏天。秋又到，还是厌闻蝉。
小馆新种桃花黄平倩庄得全两学士过看黄既断酒庄亦有宿酲皆不待酌而去贻以此诗::区大相::昔予游海上，灵山屡淹泊。海峤气长春，玉窗桃未落。仙者四五辈，流霞劝春爵。归来入汉宫，谒帝蓬莱阁。韶光暮春月，京华逐行乐。结侣过前蹊，游仙慕丹壑。丹壑何迢遥，前蹊发红萼。移处乍绯绯，看时即灼灼。接叶隐啼莺，交枝舞青雀。愿栽东海桃，不种西山药。黄子辞世氛，夙有绥山约。庄生早结绶，半醉称臣朔。予非避世人，君岂问津客。再至宁当迷，来朝恣欢酌。
寒食甚雨中泛东舍溪偶晴游张公石室三首 其三::薛季宣::天河重泛客星槎，便好成都访卜家。渭水未成浮竹叶，武陵犹记落桃华。传闻铁骑充牛口，暗想楼船破虎牙。浊酒一杯山水绿，棹歌三叠百啼鸦。
点绛唇·饯春::王鹏运::抛尽榆钱，依然难买春光驻。依春无语，肠断春归路。春去能来，人去能来否？长亭暮，乱山无数。只有鹃声苦。
七里下舟至钅公山州旁罗店::张以宁::怀玉山前似叶舟，卧看帆影晚悠悠。云飞梨岭先南去，水汇鄱江倒北流。烟堵白花迷晚蝶，风林碧叶应啼鸠。去年此日隋堤柳，马首青青客正愁。
临江仙（茂叔兄生日）::魏了翁::占断人间闲富贵，长秋应是长春。前山推月上帘旌。缓觞火寻旧友，勾拍按新声。时倚晴空看过雁，几州明月关情。知君早已倦青冥。时来那得免，事业一窗萤。
见新耕者::弘历::青郊土脉滋，良农群举趾。牟麦出土新，禾黍布种始。犁耙呼旅亚，馌饷来妇子。勤劬众力作，豳风图在此。民依我先知，见此宁无喜。
章台柳 感旧::陈霆::连环手。分违久。离恨浓如酒。画栏十二锁朱楼，凭高不见章台柳。从归后。知安否。锦字何曾有。春云阁雨暗阳台，不堪梦里空回首。
和汪教授::吕本中::羡君须作缘坡竹，饱饭我诗声彻屋。闭门不出动经旬，坐看禅房花柳簇。却记冰霜动地时，半夜小园风折木。一尊相对任浊清，三径闲行漫松菊。长篇短句动盈轴，想像清香有馀馥。问君何以得此妙，未润只缘山有玉。我穷犹敢和君诗，不留和气满脐腹。搜寻险韵少工夫，敢与诸公斗迟速。
南箕北有斗::阮自华::客从长安来，良友独无书。封题数行去，冉冉知何时。客见故人不，故人宁见思。客言亦相念，客言亦相思。贵人多迫剧，庞杂盈公车。千士一府朝，五日亦来归。阡陌充九轨，毂击不能驰。柳蝉不及鸣，槐蚕不及丝。庭乌不及下，苍蝇不及飞。见者登龙门，拜者登天衢。应接不自暇，安知拜者谁。庭实何煌煌，贽币旅璠玙。长跽请一盼，仿佛生丰姿。骏奔铃閤中，佩结堕璜琚。但言一问君，听者神魂移。贵人自北斗，君自有南箕。斗自象斟酌，箕下无糠秕。乱中窭且贫，音寄空何为。鲍叔与虞卿，升沉不独俱。三复因亲言，千秋令人悲。
题耕云徵士东轩读易图次韵三首 其二::邓文原::棐几清疏无俗物，图书杂沓有仙言。晚来静倚南轩下，始识山林道味尊。
北固山三首 沁园春 其二 北固山::林英男::第一江山，雾鬓淩霜，数抹枫红。矗孤行巨舰，征帆欲举，天垂壁垒，落日初熔。戟折苍黄，沙沈锁链，化作飞虬饮雨虹。后庭阕，问兴亡何据，几个英雄？呼来明月残钟。执铁板铜琶唱轼翁。携陶樽浊酒，狂盟怪侣，情痴鹤圣，刍狗潜龙。千古悲欢，啸吟都付，一叶焦山载恨东。断涯裂，挟六朝风雨，涛震声中。
望云涯引 野行闻笛，音调类旧人所为，感而赋之::汪东::江干闲步，蕙汀远，芦滩白。寄泊渔舟，向晚自看风色。归鸿阵散，历乱惊飞下，认短碛。望里关河，念三载羁客。阆宫蓬苑，借青鸟，传音息。蜃市冯虚，残景半消金碧。流商变徵，吹破无穷恨，甚处笛。太息桓伊，未似当时听得。
元夕无月感赋 其一::丘逢甲::江楼听雨散春声，家国茫茫百感生。四载故山今夜月，不曾流照到金城。
送陈大雷试太学::李昴英::裹粮数千里，买勇万人场。庚岭琴书去，桥门姓字香。有司应眼具，喜气已眉黄。践履宜天相，时文况所长。
龙游吴宰因劝农过寓居 其三::范浚::阡陌东西驯雉鸣，陌头父老望前旌。争言字我今三岁，真是冰清见底清。
新郭 其一::陈基::扁舟夜泊新郭市，石湖水深清且泚。长啸一声天地秋，万壑惊风泣山鬼。匡庐生，玉山子，意气相倾誓终始。呼童沽酒烹锦鲤，醉入芦花月如水。周郎放歌踏船尾，我亦和之声亹亹。明月照我心，秋水洗我耳。富贵亦何为，人生行乐尔。城中黄尘眼为眯，安得置我丘壑里。
多丽•为李云田题周少君宝灯坐月浣花图::董以宁::染吴绡。非云非雾飘飘。彷佛见、冰轮挂起，玉台小镜偏高。药栏斜、明妆依约，银床近、素影飘姚。手半垂时，肩微亸处，却疑悬想思摇摇。还閒倩、名花作伴，掩映越生娇。却有个、司花侍女，汲水匀浇。看转过、辘轳金井，低头欲避花梢。宛相怜、星眸对盼，如相语、粉舌同调。怨寄莲砧，寒侵藕袜，瘦来真是楚宫腰。知何日、还随夫婿，射雉向如皋。应赢得、嫣然一笑，尽把愁消。
一笑轩为指南禅师赋::乌斯道::一笑轩，在何处，远在乐清之徼，灵山之岵，山倚东溟凤飞舞。禅师燕坐薝卜林，玉环堕地烟霞深。螺光夜蜚明月浦，猿声昼落清风岑。绿筠江上碧天阔，石梁下有苍龙吟。云髻峨峨两峰起，雁荡回头似千里。天台刘阮隔松萝，虎啸寒岩月如水。金鹅玉几相钩连，古洞天垂四窗底。千峰飞绕五云门，禹穴沈沈石苔紫。梅花傲兀西湖春，苏堤烟草迷香尘。细数经行总尘迹，落花啼鸟空怜人。欲度蓬莱路非远，弱水无端忽清浅。归来故山寻旧游，但见荆棘埋荒丘。更复凭阑视千古，海内分并几朝暮。豪家贵戚趁风云，不直朝阳敛春雾。才萟有人誇第一，独恨长生苦无术。学仙纵复三千年，世上无过似今日。空林昨夜起秋风，悄然目送归飞鸿。诗倾三峡不可写，都付青天一笑中。青天一笑知者少，白日当空解相照。不如身世作虚空，悟得拈花发微笑。
步元韵敬答云上人::苏曼殊::诸天花雨隔红尘，绝岛飘流一病身。多少不平怀里事，未应辛苦作词人。
鹤::张宁::一自传书海上归，洞天清冷不胜衣。近来已少葫芦血，莫载缠腰俗士飞。
周祀五帝歌 配帝舞::庾信::地始坼虹始藏。服玄玉居玄堂。沐蕙气浴兰汤。匏器洁水泉香。陟配彼福无疆。君欣欣此乐康。
立春呈白沙先生::区越::礼罢先农鼓角喧，一牛能受几长鞭。畬田劝动三春首，元旦歌翻十日前。邻曲家家张乐事，衰迟岁岁幸丰年。棠阴渐喜民无讼，万户同歌大尹贤。
晓霁郊行::缪公恩::新晴寒气峭，晨色上巾车。霁雪迎残月，明霞度晓鸦。山溪初解冻，野草未生芽。为忆江南路，东风到处花。
春草二首 其一::曹家达::百丈山头日易斜，踏青岁岁望天涯。汉滨游女初遗佩，江岸行人乍忆家。学网蜘蛛即横路，生儿蝴蝶懒思花。采芳若寄长河曲，暮雨芜皋远莫嗟。
送陈公南之松江并柬山斋::陆文圭::我衰惜别离，数日辄作恶。老怀自当尔，尝恐儿辈觉。君哭如璠玙，似可完台阁。莫辞簿书苦，亦有宦游乐。久厌黄田鱼，去听华亭鹤。亭下有高士，滴露草玄学。持诗道甫讯，进千复前谷。间我今何如，凝顽胜如昨。
净香亭::朱诚泳::小结幽亭傍此君，百年风雨任朝昏。湿云侵晚笼茶灶，高节凌寒落酒樽。窗外有时摇翡翠，风前终日散兰荪。主人对此歌淇澳，剩有清声远近闻。
好事近 其二::王之望::彩舰载娉婷，宛在玉楼琼宇。人欲御风仙去，觉衣裳飘举。玉京咫尺是蓝桥，一见已心许。梦解汉皋珠佩，但茫茫烟浦。
答张君篆 其三::屈大均::有女分银管，随君出画堂。左思怜织素，太白爱平阳。小凤桐花暖，新蝉柳叶凉。近闻能咏雪，兼写十三行。
望岱 其二::叶佩荪::岩壑生平寝处逢，乾坤奇伟总罗胸。才辞仙掌云台址，来眺天门日观峰。晓霁吴阊明白马，春阴碣石起苍龙。神州此脉开洙泗，不信他山别有宗。
贺新凉 寄李武曾用朱锡鬯韵::曹贞吉::潦倒坛松醉。是何人、单衣白袷，维朱与李。十日芦沟桥下别，上巳清明之际。看匹马、萧然高寄。几度见诗诗总好，咏蛮花犵鸟无前辈。石鼎倡，谁侯喜。杜鹃声里人憔悴。问何如、东方索米，千金裘敝。身世顿成风六鹢，不仅文章而巳。惭鹿鹿、遂同余子。梦里故人频握手，送离愁几捺潇湘水。可想见，吾怀矣。
浪淘沙 其一::王世贞::晴沙万叠倚江开，不断银山滚滚来。片晌只疑随浪去，千秋长自锦成堆。
题太平兴国寺壁::老妓::曾趁东风看几巡，冒霜开唤满城人。残脂剩粉怜犹在，欲向弥陀借小春。
山居杂诗九十首::曹勋::小庵筑桐柏，宛在艮山位。数峰直远目，一水绕石地。门径连主山，松篁接空翠。贵客下北阙，喜话卜邻计。
记珍珠事二首 其二::蒋春霖::殢魄凭诗慰，初心酎酒盟。湖山惊昨梦，牛女證他生。芳草随春远，闲花落地轻。夜台长寂寞，无益是深情。
寄远::张迥1::锦字凭谁达，闲庭草又枯。夜长灯影灭，天远雁声孤。蝉鬓凋将尽，虬髯白也无。几回愁不语，因看朔方图。
百字令　甲子元日，试桃杯，杯以匏为之，是魏里柯寓匏所贻::屈大均::野亭春暖，喜雨声初歇，莺歌元日。满酌西王宜寿酒。正有千年仙核。却是笙匏，天边独处，星宿同无匹。椒花盛取，玉杯惭尔多质。蚤共五色勾连，甘瓜子母，硕大成秋实。叶佐晨羞餐未厌，忘却盘无肥炙。制就双卮，殷勤我友持作高堂物。小儿方朔，自今何用偷得。
送林叔大架阁上京::王冕::林君家世重诗礼，冠盖东南官济济。三年参幕小蓬莱，烂漫文章照山筮。自公退食趣有余，好古博雅耽文儒。牙签玉轴照窗几，名花翠竹罗庭除。开帘放春影物俱，湖山四面如画图。掀髯长啸尘事少，神仙官府真吾居。转首京华天尺五，暂离堂前彩衣舞。青骢马啸杨柳风，黄河水落桃花雨。天上故人相笑迎，碧蒲萄酒满盏倾。忘形尔汝恣欢谑，连床可话灯窗情。省台求贤张治具，知君快展青云步。有怀若问草堂翁，门外梅花三百树。
好事近 其二::周之琦::招隐故人书，孤负锦笺盈箧。拈出中仙词句，但拥门黄叶。玉觞无味已多时，怀抱向谁说。惆怅燕莺声里，赋晓风残月。
送陈子居::边贡::客子南征寒腊初，朝恩惊拜网罗除。云山独马供愁思，雪路何人问谪居。阳翟县荒空垒峙，武牢关在古林疏。北畿封壤中州接，来岁徵贤有传车。
浣溪沙 其一 入春以来，蔬畦、蜕园频叠此词至十馀解，依韵和寄::王彦行::昔梦凄迷月坠烟。梦回清景展吟边。高花映烛曙霞天。谢病绳床闲有味，酣春彩笔老逾妍。风流谁似两词仙。
高阳台 岁暮感怀::许诵珠::径竹饕风，园梅斗月，惊心岁序将更。冷拥衾孤，夜深好梦难成。凉云荡得灯花碎，半模糊、碧闪残檠。最愁人，腊鼓鼕鼕，寒漏丁丁。年时不尽团圞乐，记桃符共写，柏酒同倾。一别天涯，等闲换蟀移鹒。朱颜难驻流光易，误青春、两字功名。漫无聊。懒整金钿，慵理瑶筝。
合肥怀古三首::吴资::幼度提晋师，胡卒惊鹤唳。城外军屯垒，可数不可计。至今风雨夜，鬼哭杂异类。
閒居二首::郑獬::空庭罗雀网，应似翟侯居。多病惟寻药，忘机不著书。僧来留石鼎，人在典金鱼。惟有南窗睡，春来分不疏。
论语绝句一百首::张九成::如何夫子欲无言，此理疑其或未然。若看阴阳运行处，方知与物自周旋。
高邮::姚燮::逆湖北倒河势让，甓社通渠气相抗。塘高扼城城堞低，闸门水泻屋瓴上。南邮戍驿红灯摇，日尽市闭荒犬嘷。昏霾塞巷少人语，乱石满地埋蓬毛。酒酸鱼烂客子苦，夜阴土湿更夫劳。江南风景此萧索，孤鸿不语星光高。
卜算子 贺何若浮举曾孙::俞彦::壮岁子生孙，逾艾孙生子。正合官家极品封，四代都如此。君到伏生年，又几云仍耳。六世金绯共一堂，妆点清朝史。
倒叠前韵::常国武::不与时贤争高低，却隐朝市自养颐。百年光阴常恨少，何不及时追欢笑。或云珍羞可饫口，歌馆蹈足复舞手。绿女窈窕颜未皴，环肥燕瘦纷如雯。温玉暖香偎君翅，掷以千金共狡狯。我言我骨铮似铁，止水其心守崎崛。吟朋啸侣名山游，快然自足更自由。我身我心凭我驭，时至从容驾鹤去。眼前一峰仰胁息，朝来爽气夜月白。诘晨又还迎熹微，日月跳丸长轮回。但愿微躯永驻此，旦复旦兮无穷已。结庐邻水尤近山，山供肴蔌水沃田。好客主人山与水，主客声闻无壁垒。尘世纷扰多险崖，是间高士联翩来。就中俞侯极才力，涪翁倘来亦惊栗。我附骥尾岁岁礼君真身一铁船，乞君假以颜色巉崖绝顶许共攀。
立春早朝赐酺答郑编修之作::王称::玉历新颁后，千门晓色鲜。青云干舜吕，和气入尧年。高品初传敕，中庖预列筵。愧非枚乘侣，雨露沐恩偏。
题王元章梅花和韵::顾璘::墨池五夜飞玄霜，素灵幻出梅花芳。草堂忽尔见春色，气序不得由勾芒。空山惨凛层崖裂，千枝万枝缀琼雪。水晶屏风疏影寒，举头却见黄昏月。江笛横飘黄鹤韵，迁人莫报长沙信。欲取寒芳寄远书，转愁旅思催蓬鬓。帘外青香扑酒缸，千金莫惜日飞觞。解道明珠交玉体，风流独羡陈思王。狐裘蒙茸不知冷，醉卧花前不须醒。梦来直上罗浮巅，占却梅林千万顷。
赠彭民望三首 其一::李东阳::庄子作诗苦，饥肠无停回。胸中锦绣字，字字不轻裁。君诗惊满座，气与沧溟开。酒酣疾伸纸，下笔无嫌猜。庄子壮君志，君亦爱其才。我居二子间，形秽不自哀。愿从双飞翼，聊与相徘徊。
江上（五首。戊申夏，奉召回京）::汪广洋::棹歌齐发浪声喧，池口东边又换船。秫酒发醅偏醉客，鲥鱼出网不论钱。
古意 其十::恽格::坎井在东道，棘林出西陌。后园树以梅，前檐复栽蘖。坎下不可饮，棘中非安宅。苦雨零我衣，酸风交相射。灌兰无余臭，种芝少光泽。沈忧方及晨，长叹坐至夕。
省试::司空图::粉闱深锁唱同人，正是终南雪霁春。闲系长安千匹马，今朝似减六街尘。
仲夏过红桥阻雨次日寻幽至暮 其六::戴亨::避日频移席，残尊落照间。农人归陇犊，樵爨隐云山。佳景随时得，劳生贵自閒。还将无尽意，乘兴叩松关。
二十七日立秋夜作::陈昂::是夜秋相见，律归夷则中。草心蒙白露，衣领受凉风。舞觉蜻蜓爽，声添蟋蟀工。吾其先散发，作赋答天公。
答姚宗文律诗四首 其四::郑真::高节多君慕子陵，怜予祇似出家僧。床头相问频能去，灯下长怀可自胜。嗜酒谁云赊即得，卖文独怪价难增。客乡愿得身强健，要觅山中术与芩。
宿莫水部官署答蒋南泠张瓯江见过::陈鹤::北风吹雪满征鞍，西度关门岁欲残。越国云山千里梦，官亭花竹几回看。天连海上明河没，霜白城头片月寒。深夜逢君论世事，酒酣重把剑珠弹。
霜花腴　谢丛碧翁展春园之约::寇梦碧::素商换世，抱寸晖，忍教不当秋看。冷社依鸥，旧巢辞燕，人间去住应难。待吟楚兰。奈左徒、欲问无天。怎销凝、酒绪歌怀，万方兵气荡危弦。孤负展春箫管，感题襟雅宜，空托鱼笺。花院观荷，南湖延月，何时放迹林峦。梦中路宽。剩倦魂、长绕西园。但相望、共守心盟，晚芳期岁寒。
和屠大巡话别::黄衷::吹角城头语未阑，惊看小队驻江干。湘山雨洗炎荒瘴，衡岳云连水路寒。殊渥久知仍副望，清颜垂别亦难欢。劳歌莫唱骊驹调，豸史曾闻铁作肝。
癸未杂感二十首 其四::添雪斋::名花风起散诸天，因果生生五百年。未有星光翻鬼界，如何快意到依然。
闻伯求弟鞫狱明允今日行刑而雪应祈喜而赋诗::陈著::敕香勤雪未如期，谁信沈冤在狱扉。玉阙晓俞三覆奏，瑶妃夜剪六花飞。从知刑罚分明处，最系天人感应机。喜极吾家有宣静，眼中琼树转光辉。
别人四首::王勃::久客逢馀闰，他乡别故人。自然堪下泪，谁忍望征尘。江上风烟积，山幽云雾多。送君南浦外，还望将如何。桂轺虽不驻，兰筵幸未开。林塘风月赏，还待故人来。霜华净天末，雾色笼江际。客子常畏人，何为久留滞。
望江南 其十::陈维崧::重五节，今岁在南阳。墙脚蜗牛行艾叶，檐牙鸠妇话榴房。丝雨湿年光。
花月词::曹勋::花光露重春烟湿，鹤去瑶台人竚立。坐见栏干月脚西，景入长门金锁涩。花开直莫媚春风，春风代谢如呼吸。
次韵德升颐轩诗五首 其二::葛胜仲::辘轳声到读书帷，草解招凉暑气迟。净扫竹轩人不到，戍楼哀角又空吹。
方竹杖::牟巘::此君久不见，岁晚伴华颠。直节要到底，勿论方与圆。
句::骆仲舒::张鸿诗在楞伽峡，韩愈碑留燕喜亭。
真游觅唐德舆题诗不见有怀其人八首 其四::赵蕃::几岁天台住，今年雁荡游。心期在康乐，人谓作监州。骑从真能屏，烟霞定赏幽。他时期一访，好为著诗留。
纵笔三首·其三::苏轼::北船不到米如珠，醉饱萧条半月无。明日东家知祀灶，只鸡斗酒定膰吾。
送何万下第归蜀二首::司马光::十上终无就，才高定复论。清时守儒术，白首在丘园。远树隐残日，孤烟生暮村。扬鞭万里去，几许不销魂。
月::张南史::月，月。暂盈，还缺。上虚空，生溟渤。散彩无际，移轮不歇。桂殿入西秦，菱歌映南越。正看云雾秋卷，莫待关山晓没。天涯地角不可寻，清光永夜何超忽。
晓起::彭汝砺::清霜群籁息，淡晓一星留。野竹寒方翠，溪云夜不收。月明山路径，霜湿布衣裘。羁旅令人瘁，衰羸亦自羞。
河鲀三绝 其三::周紫芝::一饱欣然下箸馀，庾郎鲑菜复何须。当时献纳堪怜许，只解区区说䱥鱼。
寄乌继善先生::郑真::红心驿外望家山，飒飒西风两鬓斑。系雁书成霜满地，饭牛歌罢月临关。谩传海外苏仙死，终许羌村杜老还。客底不知强健否，何时访我白云间。
仙涌山::方信孺::龙伯何年钓巨鳌，两峰漂荡入洪涛。人间灵迹无寻处，仙涌罗浮相对高。
吕蒙城::韩守益::英雄分据国为三，吴蜀风云入笑谈。多病阿蒙终一捷，古城依旧向江南。
谒金门::朱子厚::情知是梦无凭了。好梦依然少。单于吹尽五更风。谁见梅花如泪、不言中。儿童问我今何在。烟雨楼台改。江山画出古今愁。人与落花何处、水空流。
纪先人旧游三首 其一::薛瑄::树已成林麦满郊，春风春雨自飘萧。孤云出岫飞还逐，众鸟归林啸且招。俯仰空惊天地在，低迷深觉岁华遥。旧游山水俱成感，抆泪思亲首屡搔。
送左司寇谢公还朝二首 其二::卢龙云::冬尽梅花海国饶，折来堪以赠行轺。五云望阙殊知遇，三殿抡才岂寂寥。春色漫随征旆入，主忧定向借筹消。孤臣十载犹漂泊，开阁何时或见招。
百香诗 其二十四 莺::郭居敬::宛转歌喉春昼长，高迁乔木占风光。朝来飞入花深处，露滴金衣点点香。
成都浣花草堂杜少陵祠 其八::于式枚::未许驰千里，还期赋五车。寒归华表鹤，晚钓锦江鱼。军府凭看画，中朝久绝书。平生江海志，吾道有樵渔。
野老::弘历::野老抱儿立，不知避星骖。道㫄思献曝，韭薤堆满篮。此翁非任棠，却似悟庞参。
鬓云松令·咏浴::纳兰性德::鬓云松，红玉莹。早月多情，送过梨花影。半饷斜钗慵未整，晕入轻潮，刚爱微风醒。露华清，人语静。怕被郎窥，移却青鸾镜。罗袜凌波波不定，小扇单衣，可耐星前冷。
勉学诗（八首）::方孝孺::鸾凤寡俦匹，玉树少枝柯。贵人在高位，骨肉苦无多。轻车驾驷马，妙舞随清歌。独乐不如众，中心欲如何。东家借一轴，西家求一梭。织成十丈幕，周我堂之阿。至亲隔咫尺，举首如山河。¤
秋晚::赵完璧::孤城秋老欲黄昏，扶杖閒阶踏藓痕。芳咀落英来砌畔，吟听促织傍篱根。微风病叶先投地，斜日寒烟半在门。诗景满庭人独倚，飞鸿送尽水南村。
括苍官舍夏日杂书五首 其二::张扩::昨日犹苦雨，高檐如悬麻。今朝阴云开，闪闪见日花。孤城如斗大，篱落无千家。共迫口腹营，不如市井哗。日暮计锥刀，辛苦良可嗟。吾侪岂达者，亦是蚿怜蛇。
拟长沙过贾谊宅 其二::徐熥::他乡迁客恨悠悠，此日长沙宅尚留。寂莫空梁栖鸟雀，萧条古院闭松楸。几年宦况同云薄，一去君恩共水流。欲采江蓠伤往事，半天风雨洞庭秋。
踏莎行 其二 十九部仄韵::崔荣江::罢笔笺头，听莺柳上，莺啼恰似伊人唱。循声不见绿罗衣，心中滋味是惆怅。九水弯流，千山叠嶂，浮槎欲纵无从放。余生恨不作银钩，随时照得花模样。
送詹淑正还新安寿母兼同颜舍人质卿同登太山 其三::佘翔::东望名山黛色开，凤池有客共登台。白云一片封中起，如带黄河万里来。
次韵陈侍郎李察院潇湘八景图·渔村落照::喻良能::乱山深处水边村，小艇初归未掩门。吹火煮鱼倾浊酒，半规斜日照黄昏。
除夜防杨此斋::王柏::除夕家家整世氛，老来天赐一閒身。正当风雪翻空急，面拂冰花访故人。
七夕::卢龙云::海宇新生昨夜秋，更当今夕望牵牛。时还三伏凉初至，天为双星暑渐收。千里金风旋树底，一弯银月在云头。为桥浃岁知良会，停杼深更破独愁。羁客异乡聊问夜，佳人何处共登楼。长生殿里徵歌管，百子池边侍冕旒。儿女双针随俗胜，江山一舄为谁留。巧心未向天孙乞，拙政空先万众忧。海静已逢丹燧息，天清时见紫云浮。步檐转觉炎蒸尽，倚杖徐看大火流。无限赏心羁簿领，可怜秋色远沧洲。何时风月归谈麈，廖廓同为汗漫游。
冬夜醉解残灯荧然起读书至明赋诗十韵::陆游::冬夜厌久坐，颇幸一醉眠，满酌文举尊，径卧子敬毡。鼻雷未及作，眼电遽了然。孤灯如秋萤，唤我开陈编。初欲限一卷，随手纷联翩；欢然不知疲，忽已晨乌迁。嗟我行六十，衰病迫残年。仕进今永塞，文章後谁传？饱食而安寝，此计定自贤。勿学草玄翁，死为人所怜。
送高南仲之华亭::孙应时::子向云间去，吾空泽畔吟。长因句中眼，不忘别时心。梁大蟠根大，渊泉汲绠深。丈夫千载事，莫待鬓霜侵。
雨雪曲::张正见::胡关辛苦地，雪路远漫漫。含冰踏马足，杂雨冻旗竿。沙漠飞恒暗，天山积转寒。无因辞日逐，团扇掩齐纨。
座上赠卢判官::白居易::把酒承花花落频，花香酒味相和春。莫言不是江南会，虚白亭中旧主人。
九日同陆明府刘挥使叶春元江中共酌::佘光裕::九日酣歌兴未休，尊中冠盖尽瀛洲。芙蓉十里红相媚，杨柳千条翠欲流。紫禁梦悬燕市月，白云心系越山秋。江南烟景依然在，明岁看花忆旧游。
登高丘而望远海::释宗泐::登高丘，望东溟。溟水方荡激，中有怒吼鲸。耸脊类峰岳，鼓浪如雷霆。嘘涎喷沫云雾冥，扬鬐掉尾三山倾。腹吞巨舟者百十，虾蟹不足饥肠撑。奈何骄悍当海横，官漕贾舶不敢行。鲛人织绡机杼停，神仙局蹐居蓬瀛。天吴既辟易，龙伯亦震惊。徒为虫族长，空有水神名。制御一颠倒，含羞请寻盟。吁嗟彼鲸何尔狞，恃其险恶雄势成。若失此海水，何以藏其形。使居陆阜间，转眼遭剥烹。海滨壮士瞋目瞪，拔剑欲往心悬旌。曷不诉之于上帝，天威下殛无遗生。立见海水清且平，海光不动青瑶璚。
赠茅山彭鍊师::成廷圭::坐对三峰绝俗缘，羽衣消散即神仙。几年大洞传真箓，十日清斋读内篇。采药每行青涧底，散花多近白云边。精神鍊得如冰雪，妙入羲皇太古先。
雨中花慢 枯井::姚燮::石墨泉乾，胭脂窖闭，栏甃古篆镌铭。自和箫神去，谁试银瓶。便剩有、桐枝挂月，但留照、蟪蛄声。感临春绮劫，画展香衫，黄土沉冥。分来翠瀣一瓮，记蒙絺晓汲，回影娉婷。可怜辘轳斜，烟茑缠青。待重要、丝牵玉虎，奈桃花、别殿都扃。问何从再向，镜心秋深，看度双星。
冬夜李仲玉寓所::张埴::门关晡半掩，鸟雀远相呼。星宿生圭窦，春风在石炉。不胜亲友念，有恨岁年徂。坐久四邻静，寒灯势颇孤。
句::释德::伫看长空垂巨泽，直教四海尽丰登。
元韵酬答春蕊兄元夕诗见示::陈忠平::倏开云一罅，雾月接灯妍。春意寒难定，毂尘嘈未涓。思幽凭梦远，信捷任居偏。鸥鹭脩同契，曷忧时与年。
依韵和表臣见赠::梅尧臣::中间会与别，不啻二十年。向来君之官，我必赠以篇。今过临淮郡，惠好情联联。访我车骑都，宴我莺花然。此当舟航冲，旅泊逾百千。迓高而抚下，酒壶柜食连。使予一日为，立可见华颠。遽行恐劳君，数里不得前。三月汴水浅，蹇滞无我先。君乃遗我诗，盛称我为贤。比之少陵豪，望我何太全。又令入时用，目堪事高眠。安能事孔圣，终学美周宣。勤答以明怀，矢辞敢欺天。
和赐后苑金橘::释了元::苑臣初摘置雕盘，口敕宣恩赐近官。气味岂同淮枳变，皮肤不作楚梅酸。参差翠叶藏珠琲，错落黄金铸弹丸。安得一株擎雨露，画图传与世人看。
再和 马祖岩::廖刚::去来踪迹等游尘，谁向蘧庐觅道根。岩穴故应无别异，镌题空有姓名存。
高宗皇帝挽词四首::程大昌::智超黄屋表，不以位为怡。罢省斋居事，安持寿殿卮。尊荣天子父，巍焕圣王师。盛德几无古，惟尧始济兹。
灵泉翀举自有诗十八章留人间今止存五遂续之 其四::滕斌::谁言桃实，可以疗饥。何为武陵，迷不自知。
江上::王庭圭::沅陵春尽草萋萋，忽见扁舟系柳堤。谁寄愁心与明月，肯随君到夜郎溪。
寿丘曹::王迈::三分长月一分过，天产真仙积庆多。西国玉枝家世袭，霸陵铜狄手长摩。功名本自归谈笑，寿考何劳着咏歌。行直紫宸清夜宿，共惊莲炬认鸣珂。
五色笔歌为王础兄纪梦::陈恭尹::十月江清不成冻，寒潮入峡微风送。峡里停舟待故人，故人书至翻言梦。梦中授笔何老翁，峨冠广袖言雍容。为言房隘笔毫损，宽之所以全其锋。故人受笔欣然久，五色光芒犹在手。既醒而寐复见之，六十衰年义何取。我持书札三四看，为君喜气横眉端。不闻帝命司徒契，五教之敷惟在宽。天人至理数必五，天曰五行人五事。包罗万有入纤毫，驱使六经为臂指。江淹鲍照不知此，中书君老而秃矣。为君大封管城子，夷吾器小安足齿。研用补天五色石，书用尚方五色纸。舂陵霸上云气多，会写龙文入青史。
鼎湖山塔院香风::陈永正::独立出尘世，七星犹在望。波回未移影，风住始闻香。久阅庄严劫，能生智慧光。天花怜定力，旋绕向初阳。
浣溪沙 人日在山堂示新句以小词答之::吴灏::细柳垂金不作颦。牡丹舍露露华新。人间又看一番春。闻道宫梅开二度，篷窗红白满香尘。天南閒作陇头人。
每忆家园乐蜀中寄傅逸人::张咏::每忆家园乐，当年枉用心。翻身期济物，明代已腰金。守道知无取，防奸似不任。休今得休去，谁肯羡为霖。
东庄十八景为匏庵先生赋 其五 北港::吴俨::树影连村暗，荷香隔岸闻。移舟向南浦，惊散鹜鹅群。
题徐云闲故姬遗照 其一::王彦泓::未许丹青涴玉颜，天然标格小梅边。由来绝色多难老，为要情人尽可怜。
宫词体题冷枚汉宫春晓图 其一::弘历::柳暗花明曙景新，生绡图得汉宫春。汉宫春色寻常遍，不到金阶奉帚人。
无闷 娱江亭雨中作::屈大均::城束双江，亭俯万峰，烟雨迷离望眼。恨久客无端。故园非远。望得秋凉飒爽，有搅梦，风将疏竹卷。竹声更苦，烟啼露咽。忍教魂断。休叹。有人管。是几朵芙蓉，镇同萧散。任冷落炊烟，玉琴迟典。要向丰湖好景，待月上、梅花弹僧院。更一笛、吹破閒愁，颓放舵楼西返。
夜过莲塘偶占::何永沂::蟾残香堕碧笼烟，六月花神恰是莲。睡去夜深迷蝶梦，不知今夕是何年。
潇江泛舟入道州::顾璘::潇江清且驶，舍车泛轻舠。稍恬荡漾趣，暂谢登顿劳。石脚插潭腹，危峰叠争高。牵夫不可度，孤猿攀树号。滩水日倾泻，触石怒成涛。游鱼掷影过，尾赤惮所遭。绝流百具备，嗟尔将焉逃。信哉法网密，民生始嗷嗷。周公有令典，无取斯鞅曹。
虎头岩::张诩::刚被海风吹老，惯逢野火不烧。渔父问名海口，南人错认班超。
送陆介夫学士通判秦州::梅尧臣::从来戎马地，飨士日椎牛。介胄奉儒服，诗书参将谋。陇云连塞起，渭水入关流。岂似瀛洲下，穷年事校雠。
次韵张以道苕溪::项安世::诸人鼎列更茵重，客子愁边或酒中。云缟弁山溪正碧，画无名手句专功。年华若看蚁旋磨，世话何难龟蜕筒。明日一蓑苕霅去，与君相伴作渔翁。
鸳鸯歌为张节妇赋::马贯::翠屏罗荐沈香楼，紫金鸳鸯居上头。双飞誓作不死匹，万古愿同歌《莫愁》。楼前长挂团圆月，谁道能圆又能缺。可怜交颈复同心，一夜秋风两离别。茱萸子落芙蓉老，云鬓蛾眉断梳扫。永持灰死百炼心，化作人间雪衣鸟。万年莫铸双龙泉，千年莫栽并头莲。鸟飞在地长自洁，月缺在天长不圆。
曲江值欧阳伯起舟行至封川 其二::曾丰::华发吾衰矣，妙龄君浩然。追随多计日，笑语两忘年。功业无它逊，文章收自专。浯溪崖石上，准拟效拳拳。
度庾岭谒张文献公祠三首 其三::卢龙云::遵彼庾关道，开凿念前劳。长松荫修陆，车马自滔滔。行者日百里，仗之辟莱蒿。万古周行在，功方粤岭高。
再和二首::刘克庄::包羞羊借皋比盖，饰貌狙将衮服披。妾去绿衣裳以曲，佗乘黄屋髻犹椎。方开元际唐风盛，自建安来汉道衰。举世纷纷学姚贾，老夫持此欲安之。
如梦令·昨夜雨疏风骤::李清照::昨夜雨疏风骤，浓睡不消残酒。试问卷帘人，却道海棠依旧。知否，知否？应是绿肥红瘦。
祝英台近 重过余氏园::濮文绮::菊英残，梅雾醒，花落已成泪。雪意云情，多少别来味。销魂何处帘钩，谁家池馆，可记得、酒边人醉。添憔悴。空忆梦影如尘，何堪再相对。回首天涯，话别正春水。殷勤说与东风，递将燕子，休再问、主人归未。
游仙词三十三首::王镃::昨夜三清醮罢迟，步虚声逐翠云飞。小仙自向人间去，留得青词袖里归。
小笛弄::陈陶::一尺玲珑握中翠，仙娥月浦呼龙子。五夜流珠粲梦卿，九青鸾倚洪崖醉。丹穴饥儿笑风雨，娲皇碧玉星星语。蛇蝎愁闻骨髓寒，江山恨老眠秋雾。绮席鸳鸯冷朱翠，星流露泫谁驱使。江南一曲罢伶伦，芙蓉水殿春风起。
送李孟起贡士::董纪::老朽归田日，贤良出仕时。未斟辞别酒，先写送行诗。红树江边驿，黄花宅畔篱。客程秋正好，去舸莫嫌迟。
游包道士山居::李纲::何日养铅丹，幽居紫翠间。架岩开户牖，隐几俯溪山。昔到浑如梦，今游更觉閒。兵戈知满地，佳处且跻攀。
古体杂意诗::刘孝威::朝日大风霜，寄事是交伤。叶落枝柯净，当自起棋张。
秋居用唐人韵得五首 其一::王立道::平生轩组意，不为慕轻肥。身世夔怜蚿，风尘犬吠衣。微官百指累，旧业五湖归。怪得驱驰久，秋来双鬓稀。
秋日自广至韶江行有作 其十三::屈大均::鹰吟松上起惊飙，蝉咽泉间似暮潮。萧瑟不须摇落候，悲秋有客是南朝。
送湖南归粤::林鸿::志士本激烈，况当离别情。直气不得发，逢秋吐商声。浮云蔽长空，驱马去孤城。广川无舆梁，一苇讵能横。将寻故山隐，自芟荒草耕。蠹书束高阁，龙剑日夜鸣。行路由正途，能使山岳平。端居息机心，卧闻蝼蚁争。知君重交结，临分吐平生。
书事吟::邵雍::他山有石能攻玉，玉未全成老已催。有限光阴随事去，无涯衰朽逐人来。陶鎔情性诗千首，燮理筋骸酒一杯。六十六年无事日，心源方始似昭回。
云乐::程敏政::居官淹冀土，全室住江关。弟妹身如玉，庭闱发未班。昼眠思剑外，晚眺近西山。扰扰红尘里，何时解绶还。
冬游徐州有感::俞律::腊尽彭城乱雪累，渐埋七尺大风碑。玉龙战罢残无力，老鹤归来岂有期。万岁空扬三尺剑，千年未了一枰棋。凌寒忽过华佗冢，借问刀兵何药医。
和周少晳咏梅韵五首::廖行之::孤根应得暖先回，天惜花房遣护开。早是冰肌自清绝，却因冠玉更奇瑰。
望玉山::周钟瑄::晓岚高捲日初生，一片晴光照眼明。积雪不消三伏后，层冰常讶四时成。疑他匹练非吴市，遮莫胥涛向越城。大璞已教天地凿，山灵稳卧不须惊。
一丛花 咏红白桃花::周贻繁::红儿醉倚雪儿醒。谁似此娉婷。东风解释凋零恨，倒金罍、快意怡情。月窟移来，赤城留得，莫道不分明。濛濛细雨湿无声。娇靥带愁轻。仙源旧迹凭谁问，倚雕栏、对影盈盈。一样情怀，两般风韵，各自可怜生。
癸卯岁十二月中作与从弟敬远::陶渊明::寝迹衡门下，邈与世相绝。顾盼莫谁知，荆扉昼常闭。凄凄岁暮风，翳翳经日雪。倾耳无希声，在目皓已洁。劲气侵襟袖，箪瓢谢屡设。萧索空宇中，了无一可悦！历览千载书，时时见遗烈。高操非所攀，谬得固穷节。平津苟不由，栖迟讵为拙！寄意一言外，兹契谁能别？
贤者之孝二百四十首 其二二一 李唐::林同::我念卿勿怪，难拚膝上儿。好将南内意，说与肃宗知。
忆西湖::张煌言::梦里相逢西子湖，谁知梦醒却模糊。高坟武穆连忠肃，添得新祠一座无。
郭熙关山雪霁图::苏伯衡::昔我北游月在衤昔，兼旬犯雪度雄霸。千里万里皆瑶琨，高迷丘垤低迷罅。朔风烈烈尘不惊，中野萧条但桑柘。仆夫股栗面削瓜，身上破褐才掩髂。长途日暮行不前，回顾堪怜那忍骂。前车既断后车绝，停骖独宿道旁舍。床头土锉郁生薪，村酒沽来敢论价。卧听枥马龁枯荄，展转无眠疑不夜。忽然朝光入瓮牖，主仆瞥见互惊讶。揽衣匆匆便蓐食，如此晴明喜天借。可辞趁暖即前程，剪拂蹇驴还自跨。泸沟冻合疋练横，径度不用修梁架。西山马首遥相迎，拔起人言似蒿华。琼楼玉宇忽照眼，行行已到南关下。时清关吏殊可人，不复谁何乃邀迓。过关使客多于簇，或挽柴车或高驾。闲情我正绕剡溪，吟思谁欤似清灞。道逢轩盖何其都，骏马雕鞍蒙锦帕。银盆炽炭蜡光燃，面面幨帷行酒炙。徒御缤纷意气粗，错金剑具青丝靶。行人不解说姓名，但说无非国姻娅。狐裘貂帽讵知寒，驰驱争入柳林射。当时有意欲赋之，计吏相煎嗟不暇。莺花窈窕江南春，风景依依在图画。
赠吴琳岩孝廉即送归吴兴兼简家䑳翁太史::沈德潜::我昔曾游道场山，云迷未款名贤关。今年临安得会合，转恨十载迟追欢。先生老境兴跌踢，后辈应推丈人行。经年矻矻事编纂，提要钩玄戒冗长。咕嗫素鄙临汝侯，龌龊还嗤灶下养。恶言不入缘耳聋，问事瞪目神常聪。外人狎侮时取闹，何异蝘蜓嘲神龙。我虽兄事实师事，藉君金鎞开瞽蒙。长篇许作万人敌，五字散出偏师攻。酸咸殊俗二老合，如蒿倚松駏得蛩。长堤看花并移棹，高峰瞰海同扶筇。朝来分张故山去，冰鳞差差阴气冱。断鸿西望下寒云，遥指霅溪溪畔路。吾家康乐久悬车，焚却银鱼学钓鱼。白蘋之洲傥相遇，道我新修种树书。
嘉禾百咏·嘉禾亭::张尧同::五马来何暮，经营指一弹。石碑书近事，留与后人看。
踏莎行 题缪艺风姻丈垂虹感旧图::赵尊岳::水驿程遥，松陵梦迓。西风初起人归乍。古欢芳意忆兰荃，吟情倦语纷姚冶。琢玉铺笺，盟鸥结社。潮音此际堪图写。词仙高致更谁如，相思千载星桥夜。
寄长儿韵语 其十二::杨士奇::释道邪言总是诬，能明斯理即真儒。愚人苦被愚人弄，费尽千金寸福无。
冬至斋宫二首 其二::胤禛::凌寒松柏耐严冬，带月含霜度禁钟。午夜无眠思戒凛，诘朝崇祀务斋恭。初阳鼓动开三殿，万象昭回映九重。嘉节届临生意始，虔祈上帝惠吾农。
倚栏::李龏::袅袅朱栏倚细波，绿云相对閟嵯峨。中天车驾曾擒寇，何日楼船定入河。霁柳午阴随岸远，露桃春色过墙多。黄旗适应东南运，已办箫铙几曲歌。
再次韵张簿::陈造::生世诗作癖，颇坐艰局病。当前成风手，每来难塞请。后身羽凿齿，名俪乃公盛。新诗再出奇，后出尤雅正。高吟步芳园，灵籁想随应。荆户厌卢罗，陈势无前劲。鍧隐度九轨，眇睨秋蛇径。狐兔新竄伏，原前王公乘。我学但宋璞，多惭楚珩映。才与年貌衰，不拟拂晨镜。妙句骈魁杰，曩见绝夸竞。居然大小巫，讵容耻受命。目窥曹刘墙，日有韶护听。古今尚论间，未遽优劣订。此意客未知，太简效规警。平生孔文举，敢替此心敬。
赠李左丞::成廷圭::手分云汉下天津，一洗江淮战伐尘。紫气独行周柱史，白衣谁识李山人。铺陈礼乐三千字，保障东南亿万民。戡定成功在今日，未容归卧五湖春。
秀野轩::徐贲::何处问幽寻，轩居湖上林。竹阴看坐钓，苔迹想行吟。嶂日斜明牖，渚风凉到琴。相过有邻叟，应只话闲心。
云寄纪怀::林俊::短藜扶醉冒林霏，线路登登转翠微。觅静颇烦神独往，慰怀真惬老相依。移来松桂生还密，羁住山云出便归。假寐石床动村鼓，梦回犹觉世情非。
示仆人邹坤 其一::陈斌::圣人教无类，仆隶犹子弟。况尔秉性良，识字念恩礼。薪涿重趼为，溷湢昏暮理。暇屏几牖前，窥书色私喜。勚此穷山中，寒镫同茹荠。嗟吾故腐儒，力薄人无倚。柴桑给子力，情挚词亦悱。少陵课其奴，伐木歌恺悌。何德酬尔勤，相视惟一体。
郊坛回舆中书二相公蒙圣慈召至御马前仰感恩…相公::李德裕::七萃和銮动，三条葆吹回。相星环日道，苍马近龙媒。咫尺天颜接，光华喜气来。自惭衰且病，无以效涓埃。
临屏和思雨斋::秦鸿::电掣胸中地火，蝶翻身外天涯。梦觉雨窗酽绿，心燃一树榴花。
酬浙东李侍郎越州春晚即事长句::刘禹锡::越中蔼蔼繁华地，秦望峰前禹穴西。湖草初生边雁去，山花半谢杜鹃啼。青油昼卷临高阁，红旆晴翻绕古堤。明日汉庭征旧德，老人争出若耶溪。
早朝应制::杨士奇::天香初引玉炉熏，日照龙墀綵仗分。阊阖九重通御气，蓬莱五色护祥云。班联文武齐鹓鹭，庆合华夷致凤麟。圣主临轩万年寿，敬陈明德赞尧勋。
无题::赵鼎臣::韵胜应难画，肌香不受熏。拂眉烟度柳，梳鬓月侵云。歌罢犹依扇，闲来懒系裙。最怜能赋客，浑似卓文君。
水调歌头·造物巧锺赋::曹冠::造物巧钟赋，新腊报花期。江梅清瘦，只是洁白逞芳姿。我欲超群绝类，故学仙家繁杏，秾艳映横枝。朱粉腻香脸，酒晕著冰肌。玉堂里，山驿畔，最希奇。谁将绛蜡笼玉，香雪染胭脂。好向歌台舞榭，斗取红妆娇面，偎倚韵偏宜。羌管莫吹动，风月正相知。
赵子銮守顺庆清才有志于古书此赠之 其二::霍韬::皎皎苍玉姿，蟠桂擎瀛洲。凉露降太清，朱鸟时相投。先民有如斯，慊矣夫何求。维尔媲先民，犹期古贤游。吁嗟二气驰，循环互沉浮。驱车轧长途，不瞬轮转周。灼灼玉栏花，涓涓玉沟流。勉勉不早时，兔乌几回辀。耄矣惭蹇予，日昃徒怀忧。
如梦令 其二 系梦::黄绮::花照浅波风弄。鸟去碧山云冻。剩得柳千丝，系我一船诗梦。香动。香动。约向瑶台骑凤。
赠别梅子马督木北上::袁中道::名士安卑官，居然有狂意。入甲岂非龙，何必垂天翅。祝融不受职，朝廷多灾异。我上救时策，官不录一字。书生徒苦心，报国恨无地。今尔督木来，勾当公家事。奔走莫云劳，小大皆朝吏。十月茱萸湾，相牵同一醉。官散束縳轻，何妨入酒肆。一倾三百杯，陶然卧垆次。万里从兹行，天风卷雪至。
与诸人集陈公美书堂观雪以朔雪洗尽烟岚昏为韵探得烟字::谢逸::踏雪敲门愧履穿，孟公饮我酒盈船。捲帘光动山人帐，入户寒侵坐客毡。急洒江村迷静练，深藏茅舍认孤烟。明年策马长安去，谁念清吟孟浩然。
即事::张侃::村烟四五水成湾，拍拍凫翁意自閒。秋雨不能回众绿，洗开霜色露寒山。
读书 其二::蒋湘南::羲轮摄华年，蚁牵一何迅。儿时嬉笑情，上与三皇近。束发薰诗书，智慧厉扬刃。嗜欲如娲炭，炽此天一寸。鲁叟锵金石，一击情芽忿。至人蔼孩提，太始哑哑震。缅惟嵚崎怀，圪扬激雅韵。
东馆避暑::刘敞::虚馆含微风，高梧散层阴。逍遥敞户牖，旷荡披烦襟。云光压孤城，火气连千岑。四海俱探汤，独清亦何心。愿倾西湖水，起就三日霖。落落抱寸诚，此志谁能任。
闻卢生将出狱志喜 其二::王世贞::骨立卢生在，群销好自支。膏焚独明日，灰暖再然时。鹦鹉元惊众，鹪鹩未稳枝。江湖去仍广，勺水借恩私。
前雁字诗十九首 其五::王夫之::纪艳非吾义，惊春去色匆。分飞南北史，历乱桧曹风。天问凭条答，空言未道穷。何须藏鲁壁，丝竹奏清融。
病后夏初杂书近况十首::方回::含桃豌豆喜尝新，罂粟花边已送春。岂谓单衣挥扇手，仍为败絮拥炉身。唾壶甫换痰仍满，药贴多夸料不真。火热冰寒但绝欲，世间疫疠本无神。
饮易妙山亭和司空琬韵::许天锡::风磴逶迤到此亭，掀髯长啸骇山灵。渐离故宅林枫暗，郭隗荒台野蔓青。白水一泓云作液，杂花三月锦为屏。醉来不话兴亡事，欲觅青鸾跨杳冥。
和端州太守王君宗鲁七星岩二十景诗 其三 虹桥雪浪::黎民表::牛女相望一水中，神人驱石便成虹。奔云喷雪三千丈，不是灵槎岂易通。
舟行（江州路上作）::白居易::帆影日渐高，闲眠犹未起。起问鼓枻人，已行三十里。船头有行灶，炊稻烹红鲤。饱食起婆娑，盥漱秋江水。平生沧浪意，一旦来游此。何况不失家，舟中载妻子。
莺::白玉蟾::踏折海棠花一枝，一枝花露湿金衣。捎将粉蝶直飞去，却在绿杨深处啼。
惜馀春慢 感遇::石洢::十载看花，三秋折柳，历尽怒涛奔濑。骄啼蹀躞，迅羽飘飏，金紫视同拾芥。犹记初登凤台，遥望三山，一樽曾酹。叹孙刘、当日虎争龙战，几番成败。谁料着、豪气横空，飘然万里，兀未还完书债。狼毫秃尽，鸲眼磨穿，近日无文可卖。叵耐西风赚人，去日苦多，英雄无赖。问苍天、玉薤金齑，何似那蓬池脍。
鹧鸪天 其一 春感集杜::张伯驹::花近高楼伤客心，北来肌骨苦寒侵。江山故宅空文藻，玉垒浮云变古今。忧悄悄，病涔涔，新诗改罢自长吟。可怜宾客尽倾盖，隔叶黄鹳空好音。
十四年端午辽东李长公寄酒银五两::徐渭::卧病不胜衣，辽书两度飞。纷袍怜奴是，皂帽愧吾非。黍縳苦无酿，金来良可挥。尽镵蒲九节，北向醉令威。
晚秋过相国寺怀然上人::周藩宗正::与君结静因，回首俱陈迹。缅忆山中游，岁景倏已夕。秋飙飒空林，淡月来寒石。兀坐亦何言，含情念畴昔。
夜寻容道士::王鸣雷::一声山磬静，洞口白云深。偶见鹤飞出，天坛忽在林。水流通涧药，风度隔窗琴。到此亮明月，当空持鉴心。
巫山一段云::程颂万::暗月移鸳径，残烟罥画纱。病容扶起半夭斜。瘦减一分花。门掩枇杷树，春藏燕子家。侍儿催道卸盘鸦。今夜太迟些。
绿筠轩旧在於潜寂照寺今移立县治之东竹间凿::张镃::按图得此已欣然，胜趣何尝有变迁。一把香茅千个玉，不妨邂逅揖苏仙。
山中::卢青山::山中路入乱崚初，一线阴森恐马头。倒树淩空崖欲坠，苍翎触石雨横收。孤云上不平天出，浊雾低能压颈浮。更倩何人张猛戟，当关一笑万夫愁。
和陈和卿四绝 其四::姚勉::空斋长夏永如年，莺啭林阴鹭水田。只好更寻棋一局，莫孤花影午时天。
送青原无尘虚室如海三禅僧往东山迎湛上人一首::刘崧::好去东山迎湛师，凌空飞锡见三枝。青年海内游方遍，晏岁峰前度岭迟。磨衲旧藏从世换，贝多新译少人知。塔前又报黄荆长，万一同来慰远期。
授散官 其二::杨士奇::二十年中六改官，论思匡辅古来难。不才未有涓埃报，徒切区区抱寸丹。
筠亭::宋庠::岁晚檀栾姿，山中映孤宇。声繁天籁吟，影动仙幢舞。即境是真如，黄花间幽圃。
丁酉元日示儿::赵文::新春喜见甲子日，汝辈岂知丁酉科。酒少亦呼邻共饮，家寒敢问客能过。堆床万卷皆可饱，如此一贫吾已多。忽忆东坡戏赵叟，明年六十奈君何。
满江红 东武会流杯亭。上巳日作。城南有坡。土色如丹。其下有堤。壅邞淇水入城::苏轼::东武南城，新堤固、涟漪初溢。隐隐遍、长林高阜，卧红堆碧。枝上残花吹尽也，与君试向江头觅。问向前、犹有几多春，三之一。官里事，何时毕。风雨外，无多日。相将泛曲水，满城争出。君不见、兰亭修禊事，当时坐上皆豪逸。到如今、修竹满山阴，空陈迹。
题徐湘波俨然屋::萧中素::杜曲桑麻旧隐沦，草堂深掩落花津。平桥古树浮村午，宿雨荒烟故国春。一榻久县频岁月，十年高蹈隔风尘。吾侪拟泛仙源棹，携手殷勤说避秦。
画梅 其一 ::丁鹤年::松筠淹雨雪，桃李逐风尘。不有梅花树，谁回天地春。
游五泄山::刁约::西源穷尽到东源，直注层崖五磴泉。真境无{缶系}追汗漫，胜游聊得弄潺湲。风生虎啸层岩底，月上猿啼古木巅。祇待归休林下去，来同灵默此安禅。
鹧鸪天 病起::黄绮::雨断云边渐放晴。晚多秋气薄寒生。鸣蝉移树流余响，斗雀追风堕细翎。佳节近，别情增。病余惭倚一枝藤。泞泥牛迹荒村路，不见行人古树横。
沁园春 病中诀别口占::华慧空::六十年来，弱草栖尘，春归梦醒。似吐丝作茧，缠绵欲尽，采花酿蜜，辛苦垂成。多病衮师，无家织素，弃置何烦属累卿。今而后，把幻缘剪断，万劫冥冥。知卿影事萦情，料难禁、悲从腹里生。怅芦帘纸阁，芸编历乱，冰床雪被，兰炷青荧。眼莫长开，肠休频转，留取禅心伴老僧。来朝去，便鸳摩一卷，送我西行。
谩兴四首 其四::黄衷::北山有雄兽，人立如长狄。日暮傍险行，熊兕皆辟易。酸风送怒号，正昼阴山黑。变怪作胡语，闻者尽悽恻。猛夫挟强弧，一发中心臆。脂血饫犬狸，长恶乃明的。
燕居十六首::彭龟年::荆棘不须栽，须容驷马来。面前如路窄，何地不蒿莱。
寄楞严大师::文同::锦官城里寺，一室若云峰。水缩秋吟鼎，霜低夜讲松。住斋尘入钵，出定藓生筇。曾听三摩义，居常梦晓钟。
吴江夜泊::孙继皋::津亭晚泊客心孤，暝色山光乍有无。水郭帆樯依雁鹜，人家灯火乱菰蒲。天寒雪霰窥双鬓，岁晏烟波隔五湖。城里歌钟知几处，锦堂华烛醉毡毹。
梵天寺::桑调元::东院阒无声，应户一僮小。荒凉坐古佛，饭几下飞鸟。北窗鸣秋风，石坞猎丛筱。阴壁蠃独活，冷砌蛩已悄。残僧如饥乌，觅食出林表。庐空无长物，吾意涤胶扰。广阶类方池，多受月色皎。榻此纳清寒，拟看上方晓。
圣政更新诏书正告讦之罪因得小诗十首 其六::韩元吉::献可争先诋荆国，莹中居首论莆阳。十年言路皆支党，前无一语讥安昌。
乌夜啼::卢祖皋::段段寒沙浅水，萧萧暮雨孤篷。香罗不共征衫远，砧杵客愁中。别恨慵看杨柳，归期暗数芙蓉。碧梧声到纱窗晓，昨夜几秋风。
入洪山 其一::庄昶::翩翩皂盖又青山，住世人还出世间。万辙一途归去住，不应非禹不非颜。
赠同舟从军林生::任原::青天无尽碧波长，百尺云帆挂夕阳。海路音书何处寄，西风吹雁不成行。
小梅花::汪东::探天窟。凿山骨。五丁见之应愁绝。颊添豪。笔如刀。一时狡狯，造物惊儿曹。飞鸿飘泊随迁客。泥上偶然留爪迹。爪痕留。客心忧。明日西东，谁能更相谋。春明路。旧游处。槐堂一笑携茫父。车盈门。缣盈庭。声名雷动，千载传丹青。吉金嘉石还同寿。谁与姚陈同不朽。朱颜酡。君应歌。人生行乐，由命匪由佗。
元宵小饮游人填塞殊可厌::姜特立::一灯何似千灯，千灯争如一月。虽云屋下荧煌，不若空中皎洁。笙歌万井喧哗，车马九衢填咽。老子静对婵娟，自是一般奇绝。混沌灯意略同，矫俗救奢良诀。
双头牡丹 其二::耶律铸::玉盘双捧九天香，竞负恩华示宠光。忆得沈香亭北畔，太真临镜倚新妆。
送金子肃::徐贲::客中相见客中怜，江海知名记十年。归路正当归雁后，送君却在送春前。迢迢烟水分行棹，浩浩莺花共别筵。自信平生足游赏，看山重约岂无缘。
思补堂为毕知县赋::程敏政::淮树何苍苍，淮流下汤汤。水木相荏苒，中有君子堂。眷彼堂中人，意气如圭璋。金榜昔高捷，花县方回翔。不愿縻好爵，幡然归故乡。閒居二十载，鬓发惊沧浪。平生君父心，一饭宁敢忘。清梦绕庭阙，遐思在羹墙。孤云起复止，春草萋以长。令德幸加勉，桑梓流其芳。城东节孝心，郁郁遥相望。
见日庵::李孙宸::日观非岱宗，三更可见日。一气孔神时，坐得还丹术。
始赴东山口杨柳村庄作 其四::区大相::十亩阴连水，茅檐春雾浓。烟霞馀几片，岩壑有千重。寇贼虽新息，军储亦旧供。异时负薪子，应乞寝丘封。
钱叔宝七十岁宴为文沽所役忽忽不暇存故人除夕把盏始悟叔宝七十诞辰遂成一律烧烛书之亦不暇辨为何语也::王世贞::今年今日汝七帙，明日明正又一年。海屋春偷寒意入，骊珠月向晦时悬。碧桃送实符同至，苍柏将图酒并传。手理蠹鱼千万卷，可能三度蚀神仙。
留别王守禦::邹智::月朗风清水手多，孤舟不发欲如何。边无急报将军醉，岭有微霜吏目过。薏苡岂能诬马援，荔枝久矣待东坡。人生去住真如梦，对酒惟应发浩歌。
同须竹送芋岩归窆竟心艇溯湘转郡城有作二首 其一::王夫之::谁将今古作浮烟，人各为心亦自怜。饮泣当年闻国变，埋心遥夜但天全。青编无字酬双泪，赤县何时慰九泉。千计不如归尺土，飘零人在钓鱼船。
绿珠::杜东::以色危身岂不知，甘心死别不生离。楼前甲士纷如雪，正是花飞玉碎时。
满江红•乙巳述哀十二首 其十一 冬至逢忌日::董以宁::永诀经年，浑不禁、呼天抢地。念执手、弥留嘱付，宛然昨事。尽道阳春回律口，可能吹转幽魂至。正愁添、如线引针铓，心头刺。杯棬在，空思嗜。楮币设，空流泪。羡奉觞此日，伯仁兄弟。幸似阿奴都碌碌，生前死后长相侍。奈风飘、翣铎挽歌催，行将逝。
再用前韵不以次::陆游::壮心虽迫老，吏责未妨书。言议思公瑾，英雄陋本初。移灯近床榻，听雨落阶除。回首山南戍，流年一纪馀。
已亥杂诗 1::龚自珍::著书何似观心贤？不奈巵言夜涌泉。百卷书成南渡后，先生续集再编年。
霓裳中序第一 西山赏雪归作::张伯驹::江山倏换色，万象无声都一白，桥下流冰潺潺。看亘野玉田，凌空银壁，荆关画笔。唳朔风、飞雁迷迹。恁阑望、一天黯淡，更莫辨南北。清寂，埋愁三尺。玉街暗、繁云冻逼，归车难识旧宅。又夜永如年，酒寒无力，烛盘红泪滴。梦里觉梅花扑鼻。铜瓶冷、竹窗萧瑟，月影映丛碧。
山中送从叔简赴举::孟郊::石根百尺杉，山眼一片泉。倚之道气高，饮之诗思鲜。于此逍遥场，忽奏别离弦。却笑薜萝子，不同鸣跃年。
戏明豫::邹浩::西幕情真庭驻云，东幕心机门闭春。无端幽梦落蛇虺，漏泄风光来近邻。
长安寄刘中台明府::梁崇廷::清风披拂五年馀，懒矣嵇生少寄书。闻道鉴江多渡虎，遥知官舍有悬鱼。德辉千仞瞻鸾凤，星炳层霄照海隅。指日纶扉虚左席，花城能久借单车。
咏水 其一::释今无::鸟击三千入太清，巢风驻月动尤明。能歌壮士悲燕史，易堕孤忠撼楚城。洗药故山空有梦，浮花洞口自无情。春深藻荇频频绿，拟棹轻舠自在行。
桃源忆故人 怀慧子::傅熊湘::中年枉写牢愁赋。没个知音谁语。望断江南烟树。缥缈人何处。天涯独自伤情绪。满目乱山无数。红叶莫随风舞。倩寄新诗去。
南乡子（十二首·西南乃产药之地，因此故为名）::萧廷之::真汞与真铅。产在先天与后天。大要知时勤采取，玄玄。得穴何愁不作山。进火要精专。审究前弦与后弦。屯卦抽添蒙卦止，难传。毫发差殊不结丹。
杂诗二首 其一::刘因::何事招提好，山深马可驱。松巢低映帽，竹溜细通厨。霜栗千封户，云屏四画图。冠巾如我用，白鹿起规模。
今年奉天各县有收喜而有作::弘历::遍野黄云尚作堆，翠华行处鲜污莱。东瀍西涧歌农庆，犹想当年即有邰。
题柏堂::吴与弼::灵根亲傍陇头安，翠盖凌空已郁盘。岁月岂胜和泪数，风霜几向断肠看。苦心循是天真易，峻节当兹末俗难。珍重贤郎能不匮，高堂特笔障狂澜。
听琴图::刘鹗::山水有天趣，写向膝上琴。听者不少违，独觉用意深。古今那可期？令我重愧今。审音谅匪难，所贵相知心。
题珠林江口谢公庙::刘崧::倒石源头野寺开，乱余临眺独兴哀。晚山隔岸云霞出，秋水满江凫雁来。王气已销陈帝垒，客愁长绕越王台。烽烟西北犹传警，击节酣歌首重回。
莺::朱淑真::野花啼鸟喜新晴，湖上波光漾日明。底事伤春心绪懒，不堪愁里听莺声。
次韵传道自适兼呈都司芸叟学士::秦观::楚国陈夫子，周南颇滞留。弊袍披槁叶，瘦马兀扁舟。药饵过三伏，文书散百忧。何人共禅悦，居士有浮休。
吊梅二首 其一::周紫芝::飞尽江南泣雨枝，韵高犹共雨相宜。洗妆只有唇红在，也胜桃花好面皮。
七夕咏王美人百花画衣::柳应芳::七夕画衣裁，一花一色开。当筵翻酒湿，争道渡河来。
李莼客同年用山谷以双井茶寄子瞻诗韵叠寄三首依韵奉答 其二::赵铭::陶侯绝学继越缦，廿年手仇洨长书。鞭心入微恣幽讨，冥若缒海探骊珠。为文伤命古有诸，岂徒茂陵病相如。红蟫已化素编在，仙魂飞渡来镜湖。
因林塘小曲筑草庵开南窗不知复几年晏坐漫成六首呈桃坞老人暨家兄石崖先生同作六首 其一::王夫之::营筑非吾道，林塘适物清。吹瓢疑稍释，逃影妄初成。无闷炊烟损，多徼曙月晴。暄风淩小雪，当砌炫冬荣。
壶山四景图 其四::吴希贤::长河浩浩寒无潮，夜风吹雪声萧萧。平明日出耀晴彩，万树璚花犹未消。湖南画管松篁里，锦帐氍毹人未起。湖北朱楼翠幕深，兽炭红炉酌香𨣞。竹篱茅屋是谁家，瓦鼎敲冰自煮茶。布衣当年冷似铁，蹇驴随处吟梅花。笑渠富贵总尘俗，一味清寒贫亦足。
次韵张氏女弟咏雪::王安石::天上空多地上稀，初寒风力故应微。那能镇压黄尘起，强欲侵凌白日飞。邑犬横来矜意气，窟蟾偷出助光辉。都城只有袁安惫，我亦年年幸赐衣。
次韵史主簿雨夜见寄::乐雷发::水长许田溪，春寒入竹扉。几人听夜雨，惟我怯单衣。树罅青灯耿，篱根白菌肥。明朝有忙事，推枕问渔矶。
送人归钱塘::丁恒::折尽长亭柳，条寒已不禁。凉风生海色，微雨淡秋阴。歧路空南北，浮生自古今。相逢即相别，何处写遐心。
外儒::程滨::内法汹汹压外儒，莫将仁义转空无。貂裘已敝浑抛却，终古冰淩迫万夫。
遭田父泥饮美严中丞::杜甫::步屧随春风，村村自花柳。田翁逼社日，邀我尝春酒。酒酣誇新尹，畜眼未见有。回头指大男，渠是弓弩手。名在飞骑籍，长番岁时久。前日放营农，辛苦救衰朽。差料死则已，誓不举家走。今年大作社，拾遗能住否。叫妇开大瓶，盆中为吾取。感此气扬扬，须知风化首。语多虽杂乱，说尹终在口。朝来偶然出，自卯将及酉。久客惜人情，如何拒邻叟。高声索果栗，欲起时被肘。指挥过无礼，未觉村野丑。月出遮我留，仍嗔问升斗。
南归 其五::李正民::萧萧草木映疏篱，猿鹤相看似见疑。大雅保身还自愧，不须更诵北山移。
四思忆韩宫保 其一::林俊::有所思兮在长安，欲往从之风雪寒，引领北望投所欢。美人赠我药玉船，何以报之镂金鞭。路远莫致心神悬，胡为清音寄烦弦。
点绛唇::程颂万::寂寞闲庭，归来燕子门空掩。烟丝一剪。搭向阑干畔。柳暖花酥，日暖人偏倦。帘初卷。东风太软。吹入桃花片。
赠山人陈选愚二首 其二::饶与龄::景纯千载留真诀，今日多君笥箧收。筇杖登山凭指点，星盘到处决疑谋。但存方寸分真假，勿作波涛有忮求。殁即安兮生荷德，于公积庆自悠悠。
学舍::孔平仲::簿领如棼处处忙，日华偏向此中长。吟馀林表孤云改，梦觉窗间小雨凉。佩玉上趋承斗极，棹歌深入钓沧浪。何如潇洒诗书局，不在山林不庙堂。
种荔枝::白居易::红颗珍珠诚可爱，白须太守亦何痴。十年结子知谁在，自向庭中种荔枝。
湘月::黄人::江山如此，有双坟碧血，雨潮白马。劲草贞松谁理会？只爱柳娇桃冶。苏小西陵，吴娘暮雨，煞费才华写。果然羊叔，不如铜爵歌者。无怪南渡诸君，朝歌夜舞，国枋奸回把。马角不如蜗角稳，愦在夫差之下。龙凤谣虚，虾蟆更断，君已无诸夏。倾西湖水，此羞终古难洒。
禅人并化主写真求赞::释正觉::亡牛刃游，罔象珠得。沙漠漠而鸥寒，天苍苍而雁没。
儋县东坡书院::胡绳::志士由来道不穷，屡经颠踬是诗雄。桄榔树下频回首，似见斜阳独立翁。
和张菊存寄诗二首::卫宗武::一纸飞云端，骊珠得所难。句成春草梦，香带古梅寒。愿见期倾盖，远游思整冠。乘流问陶迳，剩借菊吟看。
送赵泽::石介::子来入吾圃，才食一寸苗。未足充子复，饥肠犹枯焦。玉山禾粒大如枣，食之令人身肥饶。留以侍凤凰，不将食鸱枭。吾子何日回，遗子一粒换肝膋。
客至忆弟二首 其二::林大春::论交易水上，谁为燕赵英。感彼悲歌客，悠然千载情。我亦慕其人，高论坐心倾。乾坤亦已长，斯世贵有鸣。无为多意气，空言负平生。
七言景德寺考试院和李子仪重阳日::沈遘::劲风疏雨深秋节，古寺重扃独坐人。菊色未开期有待，萸香欲佩使谁纫。登高莫作西城望，把镜须怜白发新。持酒劝君休惜醉，定知归日不盈旬。
夜坐成诗二章 其二::姚燮::蟋蟀在东壁，烦促声不纡。回风故相咽，苦寒谁尔知？蛰藏悔不早，露下复前墀。斜月更西堕，斗柄高难持。抑天散烦郁，欲寐还踌躇。
春事三首 其二::孙觌::闲随白云行，倦倚青松立。嚼叶须鬣香，藉草衣巾湿。风从月下生，月向杯中吸。戴星莫匆匆，秉烛要汲汲。
临终诗::赵毓楠::好花艳冶自芳菲，风雨漂摇大梦归。是有非无还净土，始知八十七年非。
元鲁侍亲还以凡今之人莫如兄弟赋诗送之 其四::邹浩::姑苏一都会，井径分龙鳞。风俗如郓城，臧否朝朝新。况尔随侍子，动与嫌疑邻。延笃傥可师，不如陪古人。
菩萨蛮 题李溉之词卷::王沂::大明湖上秋容暮。风烟杖屦时来去。说与病维摩。可人秋水呵。自书盘谷序。和了停云句。把酒为君歌。济南名士多。
兰亭::陆游::兰亭绝境擅吾州，病起身闲得纵游。曲水流觞千古胜，小山丛桂一年秋。酒酣起舞风前袖，兴尽回桡月下舟。江左诸贤嗟未远，感今怀昔使人愁。
遣兴 其一::申涵光::岂敢名高尚，山园已定居。数椽风雨外，万事死生余。避地寻丹诀，传家有《素书》。天寒松酒熟，日日溷樵渔。
迁居四首 其二::林光::一度花开一度诗，青毡虽冷亦何辞。门庭洁处人心别，世味尝来鬓脚知。纳尽帘风炎暑日，步低檐月醉醒时。宫墙数仞无由入，魂梦年年绕泗沂。
声声慢（达琴友季静轩还杭）::张炎::荷衣消翠，蕙带余香，灯前共语生平。苦竹黄芦，都是梦里游情。西湖几番夜雨，怕如今、冷却鸥盟。倩寄远，见故人说道，杜老飘零。难挽清风飞佩，有相思都在，断柳长汀。此别何如，一笑写入瑶琴。天空水云变色，任愔愔、山鬼愁听。兴未已，更何妨、弹到广陵。
小馆新种桃花黄平倩庄得全两学士过看黄既断酒庄亦有宿酲皆不待酌而去贻以此诗::区大相::昔予游海上，灵山屡淹泊。海峤气长春，玉窗桃未落。仙者四五辈，流霞劝春爵。归来入汉宫，谒帝蓬莱阁。韶光暮春月，京华逐行乐。结侣过前蹊，游仙慕丹壑。丹壑何迢遥，前蹊发红萼。移处乍绯绯，看时即灼灼。接叶隐啼莺，交枝舞青雀。愿栽东海桃，不种西山药。黄子辞世氛，夙有绥山约。庄生早结绶，半醉称臣朔。予非避世人，君岂问津客。再至宁当迷，来朝恣欢酌。
戏题小扇诸侄各争先以讨走笔以荅之各回物状形十首 其十::曹义::林壑树苍苍，金炉霭篆香。问渠何所祝，寿域共天长。
秋览呼伦湖::伯昏子::澄镜灵霄谁与磨，寄凡岂畏染尘多。滩枯鸟旷天声寂，日冷鱼藏野意和。饮马玄冥平玉宇，遗桩碧水想金戈。遥知北海嗤玄烨，教尔今称第一波。
高士王君归建业::梅尧臣::风雨起春寒，乘潮晓帆送。目看瓜步云，心近茅家洞。忽觉柳已青，来时枝尚冻。羡尔向江南，正开新酿瓮。
喜雪谢东林::袁燮::去冬雪意悭，稍稍腊三白。飞霙才到地，转盼已消释。缅怀大有年，兆见琼玉积。今兹杳难期，春信亦已迫。天公岂不仁，拙政难感格。何时惬人意，四顾苦无策。东林惠佳句，似庆平地尺。见戏唯何甚，余方自刻责。东林达余心，精祷凯有获。沈水烟未收，冰花已如席。皓皓埋群山，霏霏连数夕。郊原迷畔岸，径畛失分画。儿童见未曾，耆老记畴昔。几年无此瑞，惊喜欲折屐。皆云穷腊中，得此夜光璧。莫言不坚牢，究竟多利益。端能殄遗蝗，亦复滋宿麦。欢声沸闾里，和气蠲疠疫。老宋差自慰，足寄孤危迹。小已不足道，吾民幸安宅。作诗谢东林，至诚动金石。
同远生中丞入虔道上杂作 其二::钱澄之::鹢首乘潮上，旗门映日飏。家僮传画鼓，剑客挽牙樯。星宿缠营火，鱼龙趁甲光。晚来亲出射，夹岸列鸳鸯。
元宵诗用仲安韵五首 其四::郑玉::天下承平近百年，歌姬舞女出朝鲜。燕山两度逢元夕，不见都人事管弦。
谢瑜首座寄黄龙茶::张炜::寄我黄龙茗一圭，旋煮竹雪试新奇。地炉火软汤初沸，先约梅花小赋诗。
芸皋观察莅澎抚恤恩及官民敬呈五律三十六韵::蒋镛::澎地称天险，闾阎少盖藏。频年风作飓，逐月雨求滂。去夏逢奇旱，经秋值异荒。飞廉先震烈，卤霰忽飘飏。嘉种荣随萎，穷檐膳莫偿。偏灾何太甚，生计预思防。上告祈蠲赈，捐输借义仓。郡垣驰转报，府檄选贤良。挽粟心诚亟，惊涛憩未遑。鲲身回棹险，鹿耳片帆张。一至民皆喜，千村颂允臧。迨闻蜺节莅，益慰翳桑望。国帑携高舰，皇仁载画航。欢声腾海峤，福曜镇危樯。嵵里欣先睹，茅檐忭异常。曩时临鄂渚，出守始襄阳。教养人驯雉，栽培泽遍桑。黄州迎竹马，赤壁荫甘棠。梓里神君颂，榕城治谱彰。鹭门歌草偃，澎岛被春光。发粟周穷壤，分财散僻乡。鸿嗷咽以奠，鹄面转为强。贫极筹加赈，恩深遍浩洋。得人兼审户，训俗本型方。爱士殷提命，除顽重激昂。群僚叨奖借，守士益惭惶。薪米储行灶，舆台裹宿粮。已惭无供帐，翻荷赐琳琅。大集辉云汉，新诗织锦章。隆施书共画，妙品晋兼唐。画节伫西指，安澜迓吉祥。勋名驰魏阙，峻秩擢封疆。霖雨寰区洽，醲膏薄海翔。高深洵莫赞，沦浃总难忘。俚语抒忱愫，微材沐直匡。丰熙期在迩，厦庇海天长。
虞美人::陈允平::夕阳楼上都凭遍。柳下风吹面。强搴罗袖倚重门。懒傍玉台鸾镜、暗尘昏。离情脉脉如飞絮。此恨凭谁语。一天明月一并云。云外月明应照、凤楼人。
秋夜::陈忠平::清气拭蟾镜，吾怀未许瞒。何堪新落叶，况是旧雕栏。叩梦天涯近，棹云鸿爪寒。讵知风更起，青目复漫漫。
九日登栖霞山赠冯宗典::黄佐::松涛千顷静中闻，渺渺虹泉带白云。九日风烟同缓步，十年情事入微曛。机关应世谁能悟，影响谋生各欠勤。归路不妨城径远，碧天留月待夫君。
送刘道子游闽兼赴其仲兄文学署中::欧必元::俯仰百年内，聚散成蕉鹿。功名富贵等浮云，株守蓬门亦碌碌。君不见李太白在咸阳，朝朝醉卧美人床。又不见西京太史公，东趋禹穴北崆峒。人生快意情非一，有酒可饮山可陟。醉来拔剑起放歌，顿令山岳增颜色。刘生岁杪理巾车，别我明朝将安之。见道七闽山水好，担囊东去采仙芝。丈夫悬弧志四海，何必乡关恋别离。览胜书奇凭丝笔，倚马万言可立得。抽思似涌大江涛，庾也清新鲍俊逸。到时共对梅萼春，苜蓿斋头酒百巡。挥弦试鼓高山调，风尘落落少知音。以君意气薄苍灏，何处逢人不倾倒。一言得意当千金，大醉宁知天地老。只今世事日已非，如君肮脏古所稀。小子嘐嘐雅慕古，生平不与世人期。斗酒逢君醉自足，狂言浪笑露肝腹。兹行不作别离看，为君翻赋游闽曲。
尝陈豆::陆奎勋::蚕眠非我土，豆荚忽尝新。实少腹犹果，沙迟醉几巡。名齐金氏薯，味敌陆家莼。植物留遗爱，农歌久未湮。
初夏二首次韵 其一::杨爵::不教闲虑在胸中，便与长天一样空。信步踏来皆乐地，开襟满抱是熏风。庭前柏色拂云绿，墙角葵心向日红。更有一般好景象，应时黄鸟啭幽丛。
小立涧上::韩淲::上郭山前野路长，一沟流漾入苍茫。春风细雨疏篱晚，近眼梅花傍水香。
南明山::邱云霄::山寺寻秋度玉溪，石梁斜日下松枝。摩挲残碣抚遗迹，剥落前朝字半疑。池静浴波山月小，洞閒归晚野云迟。逢人久懒通名姓，来去林僧总不知。
听松::荣光世::森然独得气之清，拔地长松谡谡鸣。一洗人间筝笛耳，天风激楚作秋声。
送提刑孙颀少卿移湖北转运::苏辙::持节忧邦刑，职业已自简。下车摄留都，谈笑事亦办。开轩揖佳客，退食事书卷。为政曾几何，清风自无限。官居岁月迫，归念湖湘远。依依东轩竹，凛凛故人面。诏书遂公私，使节许新换。旧治行当经，家山企可见。宦游得乡国，劳苦顾犹愿。归旂正滂洋，行辀岂容缓。
江上阻风二首 其一::孙承恩::极目风涛壮，浑疑地轴浮。鸟飞惊半堕，蛟舞惬深游。吾道将无措，天心欲示留。家园渺何许，回首不禁愁。
寓五仙观怀孝先::黎贞::石室松风来，层楼暮钟绝。独坐怀故人，开窗问明月。清风万里同，相看几圆缺。
和刘漕明复观吴生画::冯山::古观萧条昔未名，却因吴笔助神灵。能将万化豪端意，写出群仙物外形。俊逸状如裴剑舞，周环时见蜀山青。阴兵耸动惊魑魅，真仗飘摇拥户庭。按部每来除枳棘，题诗留与禦风霆。因嗟画癖无由见，魂逐车尘为一经。
双丽图::李昱::玉阑围着看花王，银烛烧来照海棠。如向美人图上论，不知若个是专房。
双溪涧::王世贞::一泓蟹眼吐沫，双涧燕尾分流。人道渭清泾浊，俱从天柱西头。
承庄定山和答过访之作七律再用前韵寄意八首 其三::林光::源泉那似定山佳，学种平湖十里花。天地何尝无雨露，春风原不择贫家。诗篇到老贪明月，酒盏寻常酌晚霞。谁谓卑官无好况，风前乌帽几回斜。
方壶道士作荒山白云图寄豫章杨显民::陈旅::之子读书处，乱山生白云。林花晴冉冉，岩瀑暝纷纷。画此何为者，持之以赠君。谓宜作春雨，舒卷只成文。
义虫作么二子归海州有怀::释函可::橐笔经年意未穷，芒鞋紧峭任西东。星文已见龙津合，电影终怜冀北空。瓶贮天山山畔雪，锡飞辽海海门风。何时拥毳团圞话，坐数寒更榾柮红。
贤者之孝二百四十首·李讷::林同::先人敝庐在，触目百悲辛。忍作优笑地，图娱权贵人。
寄赵德行::戴复古::平生幸甚识诸公，未免归为田舍翁。诗稿敢求经御览，客身自笑坐天穷。肯将钓手遮西日，独耸吟肩诉北风。枉使西山有遗恨，不能置我玉堂中。
题安僧元帅远景亭::柯九思::东河亭子凭高爽，俯瞰平原绕茂林。沧海月生朱栱湿，秦山云起绣帘阴。梦回春渚钟声小，目倦晴空雁影沈。谁似诗书老元帅，清时于此写丹心。
赠卢沙弥小师::姚合::怕见世间事，削头披佛衣。年小未受戒，会解如老师。天与出家肠，一食斋不饥。麻履踏雪路，与马不肯骑。嫌我身腥膻，似我见戎夷。彼此见会异，对面成别离。我师文宣王，立教垂书诗。但全仁义心，自然便慈悲。两教大体同，无处辨是非。莫以衣服别，到头不相知。
山居诗 其四十四::释延寿::万境閒来情澹澹，群嚣息后思微微。当时白业无门入，今日玄关有路归。熟果不摇翻自落，生禽谁唤却惊飞。到头何用空忙得，任运应须待对机。
小饮赏菊::陆游::菊得霜乃荣，性与凡草殊。我病得霜健，每却稚子扶。岂与菊同性，故能老不枯？今朝唤父老，采菊陈酒壶。举袖舞翩僊，击缶歌乌乌。秋晚遇佳日，一醉讵可无！
南斋十咏 其八::孙承恩::分得仙家乌玉玦，紫雾玄云电光掣。非方非员孰刓缺，尚尔么么未磨灭。翰林挥词此薜蘖，润色皇猷补天裂。
午日寄梁药亭::何巩道::几欲披缁念老亲，闭门依旧水边人。菖蒲作剑难消恨，荷叶为衣易洗尘。月色此时看濯濯，车声何日听辚辚。为谁红蕊参差路，吟断空园一片春。
閒居杂咏三十二首·礼维::陈淳::礼以维其心，在心无不敬。非此勿言动，非此勿视听。
江行::江为::越信隔年稀，孤舟几梦归。月寒花露重，江晚水烟微。峰直帆相望，沙空鸟自飞。何时洞庭上，春雨满蓑衣。
寄汉阳陈广文::童冀::水西门外西州路，犹记津亭折柳枝。鸿雁一年无尺素，江湖两鬓各秋丝。三湘地控巴人国，八咏楼连婺女祠。闻道日来频在告，莫因乡土重怀思。
浣溪沙::元好问::琼压为浆作卮，使君真是吏民师。碧桃仙酎饮乡期。五马旌□浮喜色，南溪风月要新诗。缓趋□□及瑶池。
山行::方岳::山欲窈而深，路欲缭而曲。向来始开荒，惟恐日不足。松行四五里，云绕上下谷。振衣千仞冈，邀月喷横玉。於今曾几何，此与不可续。一筇筋力疲，篮笋或更仆。平生爱山心，安得两黄鹄。昔如鸿翩翻，今如驱局促。盛衰固其常，细甚太仓粟。付之琉璃黄，浇以葡萄绿。吾州固多士，霞佩相上下。懿哉考亭老，伊洛与并驾。清调荐鼎彝，黄琮加缫藉。遂令晋之鄙，嗜学如嗜炙。岂徒挟老笔，秋风趁雄跨。奇文吐寒芒，明月夜相射。要当抱遗经，与帝陈广厦。平津二三策，夫我则不暇。士以哭识先，兰鲍在所化。行矣其勉旃，勿为子虚诧。
菩萨蛮 题画牡丹::张崇光::翻风掩映花枝遝。笼烟绰约芳姿榻。婪尾殿春风。牡丹开尽红。就中花影绘。艳写围金带。谑语对生春。勿教香赠人。
食曲河驿::韩愈::晨及曲河驿，悽然自伤情。群乌巢庭树，乳燕飞檐楹。而我抱重罪，孑孑万里程。亲戚顿乖角，图史弃纵横。下负明义重，上孤朝命荣。杀身谅无补，何用答生成。
它山堰::陈坰::堰雷推动阿香车，惠泽均沾十万家。谁任长官身后责，回潮今又见回沙。
柳梢青（乙丑自寿）::郭应祥::遁斋居士。今年今日，又添一岁。鬓雪心灰，十分老懒，十分憔悴。休言富贵长年，那个是、生涯活计。茗饮一瓯，纹楸一局，沈烟一穗。
浣溪沙 润州谒米芾墓感怀二首 其一::王蛰堪::魂隔幽冥结墨缘，一丘环被乱松间。祗今谁识米家山。襟抱我犹能解漫，风流谁复可称颠。独将高致忆千年。
和李自得题咏小园上下平韵三十首 其二十五 十蒸::邓云霄::波光碧四澄，俯槛若怀冰。傲骨能轻举，罡风亦可乘。龙车随竹杖，月路引金绳。近悟逍遥理，高于入定僧。
仙岩金仙阁::白玉蟾::寒烟琐断梵王家，一篆博山飞冷蛇。满天秋雨落琼花，清溪涨绿浸平沙。老松压石岩争耸，青萝拽树牵云遮。竹根倒出乌翅斜，夜半寒风搅宿鸦。木鱼唤粥蝴蝶醒，岩头残月沉丹井。
陶斋尚书作东坡生日宴集同人节庵师会张文襄公之葬亦来京师::陈曾寿::东坡千载人，忠义秉孤尚。幼齐孟博贤，长接韩富行。嗟晚来京师，流涕范公葬。登进无他途，召对何直伉。知人先帝明，欲语声已放。金莲送夜归，步步增悽怆。身后万口传，生前一箧谤。千秋几丙子，此纪独难忘。好古今陶公，异代同高旷。张筵拜公辰，设像酬众仰。万金刊七集，朱本陈新样。齐翰剔耳图，古趣不可状。入座多诗人，老辈留三两。妙迹影西楼，礼罢一一饷。有带腰弗胜，遥情寄孤唱。吾师海南来，久病喜无恙。君劾我休官，二老笑相向。三年逢都门，未见倒瓶酿。昔奔两宫丧，一宿翻然飏。平生抱冰翁，咫尺不相访。再见巳为棺，三过遂营圹。劳劳万端忧，偿此一日畅。愿少留斯须，杯行勿辞让。晚景最可惜，坡语真无诳。
官居戏咏三首 其一::陆游::万里飘然似断蓬，桐庐江上又秋风。判馀牍尾栖鸦湿，衙退庭中立雁空。灯火市楼知酒贱，歌呼村路觉年丰。谁言病守无欢意，也与他人一笑同。
曾著作之父文思判院挽诗 其一::项安世::后有儿如许，前瞻祖自然。诗书三世验，乡党一辞贤。遂失升堂愿，徒供相柩篇。吾衰真久矣，祇此亦关天。
新雁过妆楼 冰簪::周之琦::漏咽铜签。飞琼过、瑶笄误落雕檐。峭风寒剪，新意幻出纤纤。镂雪镌霜帘影下，镜台未怯晓晴占。溜痕添。悄移凤蜡，珠颗教衔。犀椎敲来尚惜，衬绮疏翠幌，碧润偷拈。弄妆呵手，春恨暗触晶奁。鬟云更谁试插，但著指、防他清泪淹。芳魂去，待化成娇玉、花香一篸。
偈颂六十七首::释原妙::海底泥牛衔月走，岩前石虎抱儿眠。铁蛇鑽入金刚眼，崑崙骑象鹭鸶牵。
署客曹浪喜::汤显祖::今冬寒多忽作暖，羊脂腊酒青磁碗。达曙留连歌笑言，莲花漏水今宵短。点烛侍儿熏绣衾，新绵细帖令人懒。始怪明星出不低，何来曙鸟啼都满。疏窗小竹真萧瑟，浅帐寒梅动疏散。客省经知无印开，祠曹报说添人管。北阙云霞青鬓疏，南朝烟月归心款。钟鼓空思长乐宫，江山别筑忘忧馆。四十头颅君不知，为看年来衣带缓。
自武康入京随即渡越::董嗣杲::意杳轩中坐，坐见新竹长。病夫欲寻睡，不禁竹气凉。昏昏度白日，神倦慵举觞。偶然探吟处，谁谓醒为狂。扶行壶中天，草树含夕光。雨桥荷柄闹，亭亭云锦张。中有窈窕质，忽透洛妃妆。引领不忍去，水风递幽香。檐梢鹊啑啑，戒我租夜航。我生尚未了，何地安韬藏。宵程促登津，食息何皇皇。郭南待朝渡，西陵晚苍茫。
颂石头和尚草庵歌::释印肃::世人住处我不住，布施生天终陷坠。灵光独耀更无余，未达凡夫开眼睡。
芳洲::吴芾::秋风彫兰芷，芳洲久寂寞。痛饮读离骚，此兴亦不恶。
行路易::龚自珍::东山猛虎不吃人，西山猛虎吃人，南山猛虎吃人，北山猛虎不食人。漫漫趋避何所已，玉帝不遣牖下死，一双瞳神射秋水。袖中芳草岂不香，手中玉麈岂不长。中妇岂不姝，座客岂不都。江大水深多江鱼，江边何哓呶。人不足，盱有馀，夏父以来目矍矍。我欲食江鱼，江水涩咙喉，鱼骨亦不可以餐。冤屈复冤屈，果然龙蛇蟠我喉舌间，使我说天九难、说地九难。踉跄入中门，中门一步一荆棘，大药不疗膏肓顽。鼻涕一尺何其孱，臣请逝矣逝勿还。嘈嘈舟师，三五詈汝：汝以白昼放歌为可惜，而乃脂汝辖。汝以黄金散尽为复来，而乃鞭其脢。红玫瑰，青镜台，美人别汝光徘徊。腷腷膊膊，鸡鸣狗鸣。淅淅索索，风声雨声。浩浩荡荡，仙都玉京。蟠桃之花万丈明，淮南之犬彳亍行。臣岂不如武皇阶下东方生。乱曰：三寸舌，一枝笔，万言书，万人敌，九天九渊少颜色。朝衣东市甘如饴，玉体须为美人惜。
虎丘怀古二首 其一::安魁::霸业良图恨未成，夫椒败越枉相争。青山独有疏钟韵，片石空留试剑名。寂寞玉鱼王气暗，飘零金虎祖龙惊。年年仕女纷瞻墓，鹤市春深信有情。
新笋竹::释道宁::迸破莓苔地，亭亭出短篱。箨随风雨解，根有岁寒期。凤管终须奏，渔竿莫可窥。傥容常守节，定见化龙时。
减字木兰花::元好问::幕天度地。瑞脑香浓笙歌沸。白纻衣轻。鹤发童颜照座明。轻簪小珥。都是人间真富贵。好倩丹青。画与人间作寿星。
采莲词::孙蕡::谁家游冶郎，日日在横塘。只采莲叶绿，不采莲花香。采莲采叶犹自可，怜新弃旧愁杀我。
金缕曲 阑干词，同爱师缜子::樊增祥::户外青青柳。倚东风、回廊几曲，断魂时候。细燕轻狸都不隔，卐字玲珑嵌透。消几度、玉罗衫袖。一树东头白梨影，熨春寒、总在花前后。同徙倚，听清漏。如今得似花时否。绕银墙、轻红一抹，西风吹旧。录曲凝尘曾拍遍，空认指痕纤瘦。甚响屧、邻家轻逗。划遍相思都无迹，剩回文、不断苔花绣。明月底，怕回首。
晚步𤀌川::区大相::旧业青山下，长谣绿水边。近村逢浣石，远树起炊烟。竹密藏樵路，芦疏泊钓船。谁知谷口者，名在汉廷前。
成都逾旬阴冷深冬时节借馆趣悟得子敬德夫二::程公许::屯阴不动紫沾盘，三月凄风横作寒。待旦重衾缠得暖，感时对酒祗长欢。黑云何日三舍避，黄道中天万日看。不有对床清夜语，客怀何以解忧端。
风入松::王吉昌::乾坤鼎沸炼神丹。聚虎肺龙肝。合和蟾凤凝嘉瑞，变盈空、甘露漙漙。敛掠烹成金液，喷真味，霭椒兰。峥嵘酌饮醉乘鸾。韵法曲吟弹。舞袖婆娑容仪整，傲清风、明月天宽。一段清凉活计，占长春，得真欢。
满庭芳 芜湖小西湖荷叶如云，花已尽矣::谢觐虞::倦岫摇云，荒波阁雨，江程又逐愁深。垂杨迓客，才拂帝京尘。有多少天涯雁侣，长空下、孤影先惊。还怅望、横塘乱叶，一水涨秋阴。亭亭。空说著、湘皋闲佩，水殿欹星。任西风偷换，梦里河绳。无恙金人盘在，奈汉宫哀曲难听。回桡别、采菱歌晚，明日隔层城。
送刘御史丙奉使归省::李东阳::楚山高不碍云飞，春日偏明绣豸衣。人自乌台持节下，天教白发待儿归。新巢阁凤还千仞，旧种庭椿过十围。极目滇南山尽处，平安莫遣报书稀。
辛未人日即事::程嘉燧::望入山腰古寺晨，坐深蓝尾一家春。且娱灯烛喧儿女，不用哀丝动鬼神。梅试寒香移北涧，池添新水出西邻。风光合度阳阿曲，自觉尊前少和人。
赐为善阴骘书::曹义::昭代崇文礼乐彰，新颁宝训荷恩光。纶音涣汗风雷动，宸翰淋漓雨露香。总谓圣明宏制度，宁知帝德焕文章。周诗虞史堪媲美，世道应同日月长。
演关雎诗十首 其十::弘历::我有钟鼓，载伐载考。以宴之子，其声肆好。我钟喤喤，我鼓逢逢。以宴之子，福禄攸同。我鼓逢逢，我钟喤喤。以宴之子，德音不忘。
文昌宫壁漫题::何维柏::森森古树鸟频声，静唤春深入胜形。漫觉忧时孤梦远，敢云去国一身轻。半生事业卑题柱，一曲沧浪有灌缨。万里瞻依天北极，五云晴绚日边明。
晚泊龟山::苏舜钦::南湾晚泊一徘徊，小径山间佛寺开。石势向人森剑戟，滩光和月泻琼瑰。每伤道路销时序，但屈心情入酒杯。夜籁不喧群动息，长吟聊以寄馀哀。
疏影六首 其五::蒋敦复::瑶妃怨独。问楚天暮雨，谁会芳躅。今夕凄凉，可许温存，飞近睡里蛾绿。梨云不隔春江水，但莫遣、翠禽啼足。怕黄昏、一半迷离，照与画屏银烛。谁省佳期早误，酒醒思往事，心上羞触。帘也垂垂，灯也凉凉，人也深深金屋。红珠斗帐红蕤枕，想修到、鸳鸯秾福。奈者遭、瘦了文园，冷绝晓仙难续。
送黄通::苏舜钦::浪游天下访知音，健节亭亭耻陆沈。当日拜官随鹤版，此时孤宦入蛇林。羁愁虽得著书乐，风物能伤迁客心。顾我冥顽如瓦石，为君分袂亦悲吟。
日长偶书::欧阳修::日长渐觉逍遥乐，何况终朝无事人。安得遂为无事者，人间万虑不关身。
【双调】寿阳曲_银台烛，金::卢挚::银台烛，金兽烟，夜方阑画堂开宴。管弦停玉杯斟较浅，听春风遏云歌遍。金蕉叶，银萼花，卷长江酒杯低亚。醉书生且休扶上马，听春风玉箫吹罢。诗难咏，画怎描，欠渔翁玉蓑独钓。低唱浅斟金帐晓，胜烹茶党家风调。攒江酒，味转佳，刻春宵古今无价。约寻盟绿杨中闲系马，醉春风碧纱窗下。别珠帘秀才欢悦，早间别，痛煞煞好难割舍！画船儿载将春去也，空留下半江明月。夜忆窗间月，檐外铁，这凄凉对谁分说？剔银灯欲将心事写，长吁气把灯吹灭！灯将残，人睡也，空留得半窗明月。孤眠心硬熬浑似铁，这凄凉怎捱今夜？灯将灭，人睡些，照离愁半窗残月。多情直恁的心似铁，辜负了好天良夜。灯下词，寄与伊，都道是二人心事。是必你来会一遭儿，抵多少梦中景致。
浮邱社怀赵太史::陈三俊::闻道仙踪自昔年，苔封丹灶久茫然。何期太史来南国，讵为朱明辟洞天。大雅堂高留舄在，紫烟楼迥射光悬。野人不倦登临兴，遥望台星绕日边。
哭张孝廉际亮四章 其一::姚燮::咄哉身得凤鸾依，仍此霜巢了褐衣。心泪早枯生亦暂，故乡不屋死犹归。箧封有垢文章蚀，朋散如星吊唁稀。惧尔千秋从此尽，留将六合与谁飞？
咏雪二首 其二::安扬名::寒云幂幂远山迷，白雪吟成和曲低。风雨一帘君未过，满园萧飒鸟惊啼。
沈香山和松林山韵::李之世::𥓂砢露虚空，真山也不如。造物非无意，偏钟腐朽馀。
杂诗::乾隆::水至清无鱼，人至察无徒，无鱼非水德，无徒势云孤。鱼岂离于水，潜渊转江湖，人岂离于世，适将他有图。知一贵知二，通变乃达常，不逆复不亿，抑亦先觉良。吹芋三百人，隐笑齐宣王。
寿尹丈::屈大均::南国长生树，无如细叶榕。横斜炎海上，绝似老人峰。太古一黄发，婆娑烟翠浓。林边有春酒，鸾鹤尽相从。
黄鹤洞中仙::王哲::夜宿山村店。不觉频嗟叹。独自寻思告他谁，只闻得那马，耳畔频嘶喊。国泰兵戈偃。顷亩农夫羡。不动枪旗动酒旗，你不放他那马，两国无
张僧繇霜林云岫::吴镇::六朝画史知无几，吴下僧繇独擅场。百叠苍峦浮障起，千林绀叶入云长。低回野渡钟声远，寂寞荒村树影凉。咫尺披图更萧瑟，短词何敢遂揄扬。
走笔问讯晁四以道 其二::周行己::故乡群盗阻，不见一人来。免死依君禄，全生抵酒杯。衰年聊尔耳，吾道已焉哉。未遂鹿门去，相思日几回。
元宵中都太守放灯作律诗五首 其三::郑真::北极中天正斗杓，风流人物共今宵。当楼绮彩丹心结，隔幔琉璃翠影摇。龙驾共瞻宸阙近，鳌山慢忆海天遥。凭谁记得云中曲，来向人间叶凤韶。
海珠寺送黄提刑::祝允明::风行五峤过三山，又得趋庭未是还。天下望公知已久，朝廷求治亦非艰。波澄番舶鲸鲵静，笔倚骚坛草木闲。瞻恋清光惟此夕，月华休下海珠湾。
寄毛伯明李叔器及康叔临二首::赵蕃::日日江头闻鼓声，问船云作岳州行。如闻风便一日尔，我乃终年怀友生。
题画十三首 其三::钱宰::落日赤云西，青山照大溪。草堂松树下，坐听鹁鸠啼。
昭君怨 七夕::叶楚伧::忆自仙缘错缔。多分误他巧字。再有甚心情。赠与卿。无限幽情密意。相比针儿更细。穿过一年中。诉向侬。
句::梅挚::珠峰塔影孤。
集何文起池园同何卜禧赵弼之二首 其二::林枝桥::历乱钱含菊，累垂金郁柑。傍松石选拙，移柽径饶南。尽境还施塌，抛区也著龛。知君经济意，大略见林潭。
寒夜作::胡仲参::生计尚茫茫，微吟思故乡。羁愁消不尽，寒夜未为长。门掩梅花月，禽翻竹叶霜。挑灯裁锦字，明发有归航。
观山谒蒋叔明::葛胜仲::寒食观山道，佳城隔垄分。赵公今不武，蒋老去修文。歌薤犹前日，栽松已插云。生平各投分，絮酒荐蒿焄。
寄秭经::释函可::是知不可奈民艰，吴楚声名苦未閒。须达布金为续命，东坡解带欲留顽。交情只在死生际，立德偏于云水间。惭愧报恩惟一杖，好寻猿鹤步青山。
呈张尚友::丘葵::秋风匹马柳江边，芹泮相逢意浩然。吏部文章悬日月，子长史记在山川。输君何啻百筹上，期我曾言千载前。造物无情吾辈老，后生谁可嘱遗编。
国风·邶风·式微::佚名::式微，式微，胡不归？微君之故，胡为乎中露！式微，式微，胡不归？微君之躬，胡为乎泥中！
和文与可洋州园亭三十咏 天汉台::苏辙::台高天汉近，匹练挂林端。秋深霜露重，谁见落西山。
追念鳙谿老人::王炎::交游大半上青云，可使斯人竟陆沈。寒日乱山皆惨色，北风古木亦悲吟。伤情空拜丹青像，提耳不闻金玉音。舐墨欲书耆旧传，无言三叹我何心。
露星亭::叶适::斗杓点翠为此城，四郊环拱来遥青。知君欲览众山小，取砖磨就天上亭。身心合於高处着，万象不语森溱泊。古今月色递浅深，志士可惜虚光阴。
赠毛仙翁::李宗闵::不知仙客占青春，肌骨才教称两旬。俗眼暂惊相见日，疑心未测几时人。闲推甲子经何代，笑说浮生老此身。残药倘能沾朽质，愿将霄汉永为邻。
盘山 其二::王世贞::千盘历尽更茫然，回首中原暝色前。峡转琳宫藏皓月，峰排紫剑插遥天。云根桧坼龙鳞起，磴道泉归玉乳悬。深夜不须惊鼓吹，看予箕坐啸风烟。
偈::李弥逊::谩说从来牧护，今日分明呈露。虚空拶倒须弥，说甚向上一路。
瑞龙吟::郭则沄::朱楼路。犹是曲槛迷花，暗镫飘雨。无端罗幕新寒，秋阴减了，西亭碧树。倦凝伫。凄绝画帘重卷，燕梁无主。门前便是青芜，夕阳似恋，斑骓系处。谁省筝边幽意，冷尊慵对，飞香狂舞。曾记小桃开时，肠断前度。红蔫翠涴，花底频回顾。空消受、鸾奁怨黛，鸳帱凄语。梦里流光去。更堪醒后，愁添锦柱。零乱风帘絮。心事冷、依依金炉残炷。等閒说共，旧屏鹦鹉。
忆去岁北趋九歌之作感而有述::郭之奇::去岁吴江续楚骚，无端悲往自心忉。明知褊性宜閒散，幸际明时逐队曹。偃息翻惭何补报，驱驰敢自谓贤劳。恭承嘉命荆封日，遥望湘流吊汨皋。
读黄泰泉陈白沙两集 其五::李洸::不断蟾声万木深，骄阳尽压雨霪霪。潜夫著论谈经国，罔两原知奇物心。
偈二十首::释鼎需::一不得孤负自己，二不得停囚长智，三不得生心比拟，拟不拟，眨起眉毛千万里。
梦升天诗::王恽::沈沈玉漏三更后，鹏背扶摇九万抟。彤管梦传江令笔，紫袍归抱上岩端。苍溟赤日瞻天近，碧落银河照眼宽。欲蹑帝关谁汝画？九霄风露不胜寒。
洛昌道中次韵写怀::区元晋::芦荻洲前飞云□，满江秋色漾星槎。琴书担小官囊薄，湖海身浮客念赊。击楫正逢匏有叶，弹冠那计宦为家。青松白石何时约，应笑驱驰鬓已华。
秋思::黄庭坚::椎牛作社酒新篘，扶老将儿嬉陇头。木落人家见鸡犬，晓寒溪口在汀洲。无功可佩水苍玉，迕岁空思狐白裘。身到楚伧非屈宋，顾慙疏懒作悲秋。
松江舟中四首荷叶浦时有不测末句故及之::戴复古::扁舟乃官差，舟子吾语汝。汝为我作劳，吾亦不汝负。好向上塘行，莫过荷叶浦。
书陈道士止酒诗后::吾丘衍::真乐不在酒，高吟岂为狂。谁能采菊似陶令，篱东若待江州王。陈仙紫霞客，脱洒吾所识。天瓢不染人世香，曾向瑶台醉春色。玉桃屡食王母笑，眉发千年若年少。世人往往犹见之，对人但写空中辞。长江滔滔九江水，江流注海无穷已。锦肠光射虹影昏，未必尘浆可濡此。阳春从昔和者稀，大音既发馀音低。隋侯明月照车乘，纷纷鱼目空尘泥。高阳小饮夸汉祖，伯伦荷锸终何补。君不见餐霞楼上飞凤凰，酿玉蚁穴苍苔荒。
兰津桥::杨慎::织铁悬梯飞步惊，独立缥缈青霄平。腾蛇游雾瘴氛恶，孔雀饮江烟濑清。兰津南渡哀牢国，蒲塞西连诸葛营。中原回首踰万里，怀古思归何限情。
元夕前雨不已二首::方回::节届烧灯奈若何，客楼三夜听滂沱。春风有意催花信，小雨如酥不用多。
久雨::华幼武::江雨洒还稀，江云湿更低。不愁吴水阔，惟恨楚山迷。野鹤思高举，林乌慕稳栖。渐看晴景好，可得溷涂泥。
点绛唇 渔舟吹笛::陈霆::碧水澄秋，丝纶卷尽斜阳影。小舟维定。蓼岸西风冷。横管孤吹，有调无人听。长江静。眠鸥惊醒。冲入苍烟暝。
寄赵宰三首::陈造::猛士语难熊虎样，画楼山立水云间。雄豪等作诗家助，酒处吟笺莫放闲。
重题自画小景赠戴子文去画时四十年矣::居节::点染青山四十年，寸缣不改旧风烟。散人漫窃江湖号，未买松江一钓船。
大雪携鹤观瀑::许相卿::初雪压高帽，羸骖扬远鞭。玉龙僵欲死，白鹤舞争妍。山僻地无主，骨清吾欲仙。长吟杂孤唳，归路晚翩翩。
和陆务观用张季长吏部韵，寄季长兼简老夫补::杨万里::今代老龟蒙，无书遗子公。也能将好句，特地寄西风。迟暮甘三已，飘零笑两穷。绝怜张与陆，百战角新功。
凯歌乐词九首 其三 战芜湖::耶律铸::舳舻千里蔽江湖，擿挑楼船为骚除。先直前锋三十万，一通严鼓尽为鱼。
分咏得鞋::李龏::一钩金押皂花罗，头似鹦哥小不多。记得花时人较醉，窣香曾上木兰坡。
和元规拂云轩韵::张继先::疏翠拥高轩，虚徐欲出云。两楹清荫共，一阵好风分。偏映琴书席，难栖燕雀群。主人怜直节，孰敢巧操斤。
云石::丁鹤年::坐石看云绝百非，空山终岁澹相依。卧龙春煖潜嘘气，伏虎年深不振威。已向诸天陈瑞彩，更从历劫拂铢衣。蓦然触着无拘碍，荡荡乾坤自在飞。
贤女浦 其一::汪革::贤女标名几度秋，行人抚事至今愁。湘云楚雨知何处，月冷风悲江自流。
东阳还经严陵濑赠萧大夫诗::王筠::子陵徇高尚，超然独长往。钓石宛如新，故态依可想。
夏夜::孔平仲::更漏沉沉人响绝，唯有松风韵清切。是非荣辱不相关，独卧南轩半床月。
遗偈::俨和尚::四大之身，水月空云。一轮湛湛，廓落乾坤。
示两弟 其三::黎遂球::丹青非末艺，僻尚有同清。好遂成名士，恒言畏后生。云山深借助，烟鹤与经行。试数诸贤达，何人恋市城。
兵远::张云鹗::绝壑谁堪此旦昏，可怜垂老负儿孙。兵遥已被烽烟苦，家在宁忘耕凿恩。惊鸟宿林啼夜雨，荒村留月觅余魂。天狼未殒时多难，收得郊原老泪痕。
漳河::许及之::出郭安阳漾碧波，黄流汩汩泛漳河。河滨饮水令人瘿，岸石其如腹疾何。
风入松·乾坤简易定长生::王吉昌::乾坤简易定长生。推变化虚盈。默契四时神功用，泄冲和、品物生成。茂养深根固蒂，临金井，吐琼英。芳姿香衬彩霞明。聒万籁声清。造化冥冥无中有，显虚皇、阳体飞行。纵横恣游法界，廓神变，混无名。
送张丹石游维扬::吴孺子::张公别我去，去去到扬州。若见陆无从，新诗不用求。僦居秋叶黄，莫近城南楼。楼高思故乡，终日多离忧。江北苦寒地，必须得重裘。重裘若不暖，请君上酒楼。酒楼东水关，有女似莫愁。十指玉削成，好弹古箜篌。三日醉不起，改作张丹丘。
元佑三年余被召至京师从翰林苏先生过兴国浴::秦观::聊移小榻就风廊，卧久衣巾带佛香。白发道人还省否，前年引去病贤良。
次韵赵承之数诗::苏过::一生拙自谋，老去复谁谏。二年此流落，汝岂宜仕宦。三黜固不辞，难堪妻妾讪。四海将安归，面垢风裂骭。五鼎不愿食，诚言岂容赝。六韬素无奇，破敌未有间。七十古所稀，田园当早办。八骏方并驱，瑶池朝与宴。九牛亡一毛，安用蓬蒿鴳。十室请老焉，佩弦吾敢慢。
黄莺儿 东皋寓居::晁补之::南园佳致偏宜暑。两两三三修篁，新篁新出初齐，猗猗过檐侵户。听乱飐芰荷风，细洒梧桐雨。午馀帘影参差，远林蝉声，幽梦残处。凝伫。既往尽成空，暂遇何曾住。算人间事、岂足追思，依依梦中情绪。观数点茗浮花，一缕香萦炷。怪来人道陶潜，做得羲皇侣。
鹊桥仙 传信::曾廉::红霞如烧，湘筠帘下，一箭兰花传信。说他有意又无心，却不道、书窗人俊。凉风徐度，琴床对坐，雨后琴弦嫌润。瑶阶步下莫生疑，是月影、描将鸦鬓。
题春晖堂::胡奎::青天何高高，中有三春晖。母年日已迈，儿心尝依依。此心向谁道，一寸阶前草。宦辙东西驰，千里万里道。儿骑青骢马，身著绣罗裳。何异五色衣，笑舞春晖堂。春晖无时已，照见东流水。水中双鲤鱼，朝盘奉甘旨。庭前有高树，慈乌日夕来。乌雏思返哺，飞绕黄金台。
漫成二首::杜甫::野日荒荒白，春流泯泯清。渚蒲随地有，村径逐门成。只作披衣惯，常从漉酒生。眼前无俗物，多病也身轻。江皋已仲春，花下复清晨。仰面贪看鸟，回头错应人。读书难字过，对酒满壶频。近识峨眉老，知予懒是真。
捕鱼图::徐庸::具区流水清如靛，水底鱼虾皆不见。渔翁共有得鱼心，两两扁舟去如箭。沧浪汹涌涵苍冥，朝宗入海无暂停。峰峦四面画图展，七十二朵芙蓉青。歌声响落蛟龙窟，赤鲤惊忙时出没。须臾捕得不胜喜，还家且贳杯中物。西岩此去路无多，痛饮底须呼浪婆。醉藉绿蓑随分卧，人间名利又如何。
山中奉怀诸君十一首 其十一 伦茂才壁泉::王渐逵::公子出名望，才华丽群从。矫矫荀氏龙，翩翩谢家凤。鳞羽自珍饬，圭角喜磨砻。每诵琼瑶篇，醒我烟霞梦。
我爱淳安好 其五::陈晔::我爱淳安好，忧民缺致盈。渠通庐避湿，滩凿浪难生。利涉津梁固，安行道路平。夙宵虽黾勉，终愧汉公卿。
瑞鹤仙 游仙词::熊琏::轻丝双髻小，携筠篮、采遍三山芝草。繁华梦虽好。叹黄金，难买童颜长少。邯郸醒了。把闲中、苍桑看饱。猛寻思、古往今来，泪滴千年华表。缥缈。遥天万里，鹤背风情，云衣淡袅。仙路迥，迷津杳。怕道情高唱，声声铁笛，吹得阎浮易老。漫归来、玉洞烟深，桃花春晓。
李邦直见邀终日对卧南城亭上二首::苏辙::一径坡陁草木间，孤亭胜绝俯川原。青天图画四山合，白画雷霆百步喧。烟柳萧条渔市远，汀洲苍莽白鸥翻。客舟何事来匆草，逆上波涛吐复吞。东来无事得遨游，会使清闲亦自由。拨弃簿书成一饱，留连语笑失千忧。旧书半卷都如梦，清簟横眠似欲秋。闻说归朝今不久，尘埃还有此亭不？知
李次促诞辰颂::曹勋::柱史列裔，清映霞举。环堵所礼，土木所与。起死济民，浑迹尘土。好生广德，密佑人主。三千功就，易迁行著。东恩及孙，西色仍叙。仙不言寿，道不言古。原祝罗浮，王云同侣。
次赵保之清明即事五绝::洪咨夔::饼吃红绫空复忆，钱分白打底曾知。推排风雨清明过，只有梨花三两枝。
望江南::卢前::难兄弟，唱和更同声。深美欲兼闳约旨，沈醇况复寄深情。常派立山成。
岁暮，寄南山王蜀子、城北单子起::李宪噩::莫谓众所欲，当感始难祛。莫谓世所就，当务始不如。发蒙启灵慧，正赖圣贤书。处纷或外轻，观寂知内虚。严冬万物藏，寝迹委荒闾。日短易昏夕，淩淩星宿疏。风林及暮静，寒鸟时夜呼。冲怀窅方深，耿念郁未抒。良友不在兹，萧条岁聿除。
送陆鸿渐栖霞寺采茶::皇甫冉::采茶非采菉，远远上层崖。布叶春风暖，盈筐白日斜。旧知山寺路，时宿野人家。借问王孙草，何时泛碗花。
双清亭::郭印::水竹两奇绝，客来安此名。那知污秽里，识得是真清。
二月二十九日三更渡海之琼府::刘崧::南望琼山一点平，三更津吏报舟行。沙头潮汐常依候，水面风涛敢计程。箫鼓雄沉鱼起舞，帆樯高下火争明。乍眠欲坐还欹侧，卧听黎歌踏桨声。
四时词 其三::黄淮::见雁忆故乡，闻蛩思织妇。笑语是谁家，声逐微风度。
苏幕遮 虎龙交 ，进火功夫犹 危::潜真子::水生金，阴魄绕。火长青龙，魂向肝中卯。三七数中无太少。相从相随，直到泥丸脑。火频添，功夫妙。解使长生，颜貌常无老。能斗邪魔并外道。教我逍遥，立得神仙号。
送友之京::林鸿::翩翩驿骑拂青丝，斗酒城阴醉莫辞。别路远从云外去，论文谁向雪中期。寸心冉冉怀丹阙，双佩锵锵拜赤墀。遥想朝回春更早，好音还慰倚门思。
述哀 其二::陈子升::黄竹歌残雪，苍梧泣断云。三年曾克鬼，诸□乃无□。逐日还何及，呼天竟不闻。定知图箓秘，哀痛为斯文。
自题画竹::金鉴才::连宵春雨不开门，柴湿灶寒酒未温。坐起推窗青眼客，白云谷底卧龙孙。
怀刘客生都宪::薛始亨::曾诏金商对皂囊，弹琴有客感螳螂。独持汉约难封吕，不蹑齐平听假王。旧国鸟啼瑶水月，严关鸡唱刺桐霜。侧身西望长安远，为寄愁心到夜郎。
保应庙::陈东之::投迹空山计已非，江都消息乱来稀。庙前几种春香草，错怪王孙去不归。
九日会南楼坐客十有二人以人世难逢开口笑菊花须插满头归分韵得归字::李光::不用携壶上翠微，南楼风景古云稀。宁辞坐上吹乌帽，应笑篱边候白衣。举目佳山伤客意，满园丛菊待人归。分题未尽宾僚数，更看纹楸小合围。
冬夜即事::曾巩::印奁封罢阁铃闲，喜有秋毫免素餐。市粟易求仓廪实，邑尨无警里闾安。香清一榻氍毹暖，月淡千门霿凇寒。闻说丰年从此始，更回笼烛卷帘看。
寄坐夏僧::项斯::坐夏日偏长，知师在律堂。多因束带热，更忆剃头凉。苔色侵经架，松阴到簟床。还应炼诗句，借卧石池傍。
江城子::赵芬::小阁寒生夜有霜。掩纱窗。对银釭。闲拂花笺、细忆谱新腔。多病多愁还自笑，文字癖，总难忘。
过三洪::孙蕡::官舟已落三洪口，犹在飞流澒涌间。放棹忽闻过乱石，开窗始觉慰愁颜。云连雪浪瞿塘峡，树隐青泥古剑关。谩有微吟追太白，此身疑谪夜郎还。
走差::董天工::状似捲荷四寸长，手环相击响丁当。不疾不徐音铿尔，远韵清微胜鼓簧。
摸鱼儿·笑平生::邓剡::笑平生、布帆无恙，堂堂稳送君去。江声悲壮崖殷血，曾是英雄行处。今亦古。甚一点东风，天不周郎与。城幡夜竖。几铜爵春残，战沙秋冷，华发遽如许。东坡老，千载风流两赋。馀音不绝如缕。临皋一笑三生梦，还认岷峨乡语。挥玉麈。尽不碍灯前，痛饮檐花雨。雪堂在否。管驾鹤归来，为君细赏，蝴蝶上阶句。
得亲老家问::杨万里::济世吾无策，迎亲仕屡惊。乾坤裂未补，簪笏达何荣。三径犹须禄，群飞不复情。山林早回首，诗酒且平生。
初倒蔡下已有春意::王寂::向辞北阙犹飞雪，及到南州便得春。知有胜游供胜具，况宜閒处著閒身。江湖且作龟鱼主，天地能容虮虱臣。兀坐静思心语口，此来无愧汝阳人。
怀漙侄::陶益::昨年同尔住京师，被月对花长话时。今日与谁归粤海，月明花发倍离思。
周尉以诗致霅鱠次韵为谢::胡寅::新兴何事忆吴兴，因话鲈鱼割素鳞。不是南烹无口实，要看西子授厨人。堆盘雪缕开花面，泛艇秋风想钓纶。玉醴浮来为乡导，金橙研破助芳辛。老饕难继苏公赋，一饱鲜腴敢更频。
牧童画::凌云翰::田家养牛缘种谷，童不解耕还解牧。日暮麾之匍匐归，犹向笼中顾鸲鹆。西风入树秋有声，千村万落皆收成。截来短笛吹未得，拍手时时歌太平。太平气象难摹写，依稀似在桃林野。披图见此黑牡丹，始信戴篙善画者。
赵松雪八骏图::王泽::赵家王孙擅好书，更复画马如江都。尝从玉堂罢春直，惯写天马随监奴。马来西宛龙八尺，势或怒惊如鹊立。似疑初浴荥河波，身上龙纹五花湿。王孙写骏不写形，运思已入天机精。都将临池古书法，落笔一扫千人惊。今逢此图乃八匹，老我见之唯叹息。人间驽马漫纷纭，天上龙文谁购得。忆昨八骏登瑶池，昆仑万里天西陲。风行电迈景恍惚，翠蕤不动天王旗。古来八骏虽已矣，房星在天还不死。雄姿伏枥世岂无，胡乃唯称穆天子。
有议析爨者，感作::郑用锡::棣萼同根生，风雨连床契；纵或死生殊，依然伯与季。余独嗟雁行，生初厥有四；乃今孑然存，时陨鸰原泪。犹子相晨夕，差幸左右侍。道北与道南，原无隔膜异。不图阶厉者，一朝出中馈；愿勿听妇言，彼此生嫉忌。田家紫荆花，荣枯谁所致？卜式让田宅，终得千羊饲。
见李介庵卷因念其为人赋此诗::杭淮::濯濯杨柳枝，开花大江堤。转盼春风颠，飘泊岸东西。美人隔江水，谁当共襟期。临流和渔歌，褰裳掇江蓠。思之不可即，仰视白日驰。玄发日以变，夕惕恒自持。愿将青青柏，遗君长相思。
送昌英叔知县之官麻阳::杨万里::政坐诗无半点尘，天令著句锦江春。远民蒙惠即真学，漫仕绿亲非为身。许日相从今恨少，先生此别我谁邻。不应更作徒劳叹，廊庙方寻密县人。
灵隐小参::释重顯::六合茫茫竞不知，灵山经夏是便宜。虚堂夜静无馀事，留得禅僧立片时。
石钟山::喻良能::坡翁文字妙来今，仙去遗踪杳莫寻。惟有石钟还好在，未须霜降自清音。
和桂洲阁老赐宴礼部记恩遇诗二首 其二::孙承恩::九载黄扉秉国钧，千年紫气际昌辰。衣冠总荷天家泽，省署遥连禁院春。晴旭浓薰花草丽，暖风细逐管弦新。极知此日酬恩志，不负平生报主身。
题沃洲吕侍御画四首 其四 辋川积雨::沈鍊::王维习静更能诗，兴在空林积雨时。不厌苦吟生白发，自教阴木啭黄鹂。
自鄂渚至夔府途中记所见一百十韵::王十朋::流火郡离饶，悠悠驿路迢。黄华舟解鄂，渺渺大江遥。肩弛鄱人檐，身随楚客桡。东瓯乡梦远，南浦别魂销。不过汉阳垒，犹劳郡守轺。远山看八字，古国避三苗。别水由通济，羁帆渡泬漻。方随鸥浩荡，俄值雨飘飖。夹岸华疑雪，舂天浪似潮。枝栖并乌鹊，苕宿伴鹪鹩。旅思凭诗遣，愁肠赖酒浇。无鱼不弹铗，忘味若闻韶。孺子沧浪曲，渔人欸乃谣。逃虚音可喜，得隽语同嚣。秋老江经夏，湖平境过宵。夜鸣疑有虎，昏吠喜闻獢。遗俗怀吴主，荒祠类楚昭。巨鳞烹缩项，白粲籴长腰。茅舍橘初熟，江村枫未凋。柳枝犹楚楚，竹泪尚思姚。雨后禾收晚，霜前麦见荞。风清玉沙界，月吐紫微霄。一瓣香闻佛，千龄寿祝尧。沱潜终共道，江汉讫同朝。渡口听鸡唱，洲边记鹭翘。地名思故里，诗句忆同僚。塔子瞻山色，天门认斗杓。航便河广苇，风顺若邪樵。石首欣相问，刘郎似见招。双帆方快意，五两忽狂飙。谁弄黄昏笛，如闻赤壁箫。孤烟为藕市，一叶是渔舠。江水澄泥煮，芦薪带湿烧。梦回惊枕撼，晓起觉风调。蔬撷才盈握，鱼𦢩莫计艘。横波沉密网，巨浪脱高跳。红想乡醪滑，黄看野菊娇。左公城穴兔，油口树喑蜩。水是蛟龙地，桑馀羽葆条。竹由忠悯插，木自洞庭漂。大士精蓝壮，将军画像骁。江空无战舰，水落有乘橇。促织虫知备，淘河鸟受徭。风高鸣过雁，天阔戾飞雕。云梦封疆远，荆衡气象辽。建都曾王楚，为郡自平萧。息壤那容盗，章台可戒骄。韩诗誇府大，汉史志民僄。燕集堂开杞，笙歌乐舞逍。楼登一日暇，赋就百忧消。落帽观成阻，游山兴谩飘。书随鳞出峡，诗附翼还鄡。离岸忽鸣橹，满艘仍竖幖。栖窗回蜥蜴，扑面集蟏蛸。沙市人家远，方城草色葽。食梨苏肺渴，啜茗愈头痟。覆屋曾非瓦，名村浪有窑。枝江县罗国，凫舄飏王乔。百里环洲渚，千家在苇苕。津卿谁复禦，松邑已非侨。汉景馀清爽，临江尚庙祧。转滩惊见石，挽繂眩飞苕。澎湃声如击，玲珑状似雕。松楸悲相冢，香火静僧寮。转盼宜都过，横云楚塞峤。虎牙端欲噬，铜柱为谁标。月向夷陵看，杯思太白邀。文忠遗劲节，精采凛生绡。岩白形如鹞，鱼黄状类𧌁。邦人祀神禹，郭璞当皋陶。舟退风飞鹢，生浮旅泛薸。鲤溪穿荦确，牛峡隔岧峣。孝起姜村感，音传进足趫。山家收芋栗，土物贡姜椒。涧水何曾歇，桃花未肯夭。覆盆鸣鹿友，绝壁聚狐妖。野媪头缠白，行人背负镣。回看一州峡，下视众山么。障日峰衔豆，钻天石碍轿。道逢怀刺祢，卧听诵书鼌。被冷公孙布，裘寒季子貂。犹堪耐冰雪，未暇忆炎歊。倦上九盘岭，重观三峡桥。好峰名佛顶，欲画少僧繇。照黑纷持火，愁荒猛击刀。流虹瞻魏阙，瑞白庆清朝。国寿绵箕翼，皇图奕诵钊。欢声形戴白，环视舞垂髫。避涉忧如马，观形怯类猫。眼经巫峡险，心过秭归焦。熊绎山城古，灵均庙貌憔。离情随梗断，乡思为梅撩。境始临夔府，魂频梦象箾。轻生甘叱驭，爱物戒扬镳。帅阃分诚滥，州麾把更侥。拜恩罗吏卒，列炬散鸢鸮。野渡水清浅，孤舟人寂寥。影防沙有蜮，音骇昼闻枭。圣洞云深锁，天池浪不摇。林梢鸣烈烈，峰顶洒瀌瀌。快睹天披雾，愁听夜滴蕉。阳台开爱日，阴气廓玄枵。六六盘初过，三三界已超。生朝念弧失，旅食分箪瓢。遐想赋风玉，敬瞻行雨瑶。过关宁有鬼，及郭免逢魈。访古寻诗史，观风入郡谯。路难端可畏，形役尚奚劳。行也知谁使，官乎我亦聊。欲赓刘与杜，辞鄙甚篘荛。
望秦川/南歌子::程垓::竹粉翻新箨，荷花拭靓妆。断云侵晚度横塘。小扇斜钗依约、傍牙床。蘸蜜分红荔，倾筒泻碧香。醉时风雨醒时凉。明月多情依旧、过西厢。
杏解嘲::司马光::造物本非我，荣枯那足言。但余良干在，何必艳花繁。壮丽华林苑，欢娱梓泽园。芳菲如可采，岂得待君轩。
閒中偶题芦雁遂成十绝 其一::倪岳::雁飞初到楚江头，叫破衡阳一段秋。寂寞西风明月夜，芦花如雪点汀洲。
何彦恭观奕图::凌云翰::山风吹日昼阴阴，几见松花落远林。总使棋枰能换世，仙人那得有机心。
书灯::刘鉴::一点兰膏数寸心，小窗伴我夜沈沈。暖分青焰藜烟细，喜动红光花意深。洞见苦心归典策，照残幽梦入寒衾。他时富贵不相弃，移上长敬檠伴醉吟。
和李太保寄刁秘书::徐铉::名位虽卑道自光，讼庭无事俗平康。帘间尚觉琴床暖，院静偏闻酒瓮香。养性已知无病染，持廉唯恐有名彰。主人莫讶暌违远，千仞由来有凤翔。
遣兴::陆游::扫尽衣尘喜不胜，村居终日醉腾腾。闲投邻父祈神社，戏入群儿斗草朋。幽径有风偏爱竹，虚堂无暑不憎蝇。悠然又见江天晚，隔浦人家已上灯。
送邝将军元帅还郴古诗十首 其四::刘鹗::桓桓邝将军，苦天久不雨。青黄不相续，斯民亦良苦。忠诚自心出，虔祷遽如许！神灵亦阴相，青天雨如澍。
夜泊故山 其一::释居简::群峰雪后尚崔嵬，行尽黄昏不见梅。独有故庐山数曲，殷勤推月过溪来。
拟陶潜止酒::梅尧臣::多病愿止酒，不止病不已。止之惧无欢，虽病未宜止。且欲止人事，事止不经耳。次诵止足言，行当止田里。田里止谁亲，止乐山水美。既止何所助，唯酒与止喜。以言止不止，未必止为是。止酒傥不瘳，枉止徒可耻。止亦随化迁，不止等亦死，慎勿道止酒，止酒乃君子。
游嵩岳二首 其一::蒲里翰::嵩岳岩前铁作桥，重楼朱宇隐层霄。道人步月拾瑶草，童子倚云吹玉箫。春满石坛迟昼景，龙藏金鼎长丹苗。苔封少室山前路，何许高人索价饶。
荅寄敬美::李攀龙::君家鸿雁满江千，岁杪逢人一字难。白雪似应工伏枕，青山好在重加餐。卷中双玉清相倚，掌上千金笑独看。两地起居俱不恶，风尘回首任漫漫。
借虚翁涌金门城五诗韵以写幽居之兴::杨公远::时光迅速走双轮，忽忆前朝事已陈。门外难交骑马客，竹边惟结话诗人。生来岂羡陶朱富，老去宁甘原宪贫。处世自怜浑不解，江山聊助笔头春。
巍父佳父二国尉合书及诗见寄极有龙门之思因及于鳞怅然有怀奉荅时舍弟方按部其地::王世贞::并马翩翩过酒胡，子侯腰玦有珊瑚。青萍对结雌雄斗，石笋双抽大小孤。笛里悲风追济上，琴心流水到姑苏。不须惆怅登龙远，曾试吾家阿敬无。
赵忠悯公得谥诗::邵岷::滇南侍御人中杰，气如虹霓耿不灭。壮猷早著剪萑苻，正色俄看冠朝列。维时明祚丁未造，劫火烧天百川竭。弄兵剧贼覆神州，食肉谋夫营蚁穴。可怜国事无可为，但见乾坤日流血。阉人夜半开九门，百万黄巾拥丹阙。君王披发殉山河，宰执全躯效臣妾。大臣命重小臣轻，劲草何知疾风烈。一呼巷战千人靡，身首分馀立如铁。但教心与赤日悬，肯惜身随天柱折。腐肉馨香何处归，悯忠寺畔埋冰雪。风雨犹闻啸国殇，沧桑未许磨残碣。易名巨典隆圣代，特采嘉言表奇节。百年幽沕一朝显，六诏山川增皦洁。丈夫七尺即泰山，取义成仁在勇决，不尔芳名何卓绝。君不见同时多少偷生人，一念蹉跎成瓦裂。
闻儿辈举渔者言喜成古调::钱时::鱼固人所欲，痰饮常忌此。兹晨一杯羹，食之乃大美。渔者包裹来，乐与我为市。儿辈问何故，秤平不亏尔。吾家自高曾，仁厚著闾里。一衡无两权，昭昭坦如柢。忆昔少年时，猎夫晨卖鹿。老干持衡出，忽尔非旧比。此岂我家风，责之怒裂眦。口腹诈求赢，宁我饿而死。忍割子孙肉，而以啖我齿。折衡谢猎圾，劳酒遣乃已。今余三十载，而得闻斯语。喜与同志言，书之诏孙子。
忆昔戏效韦郎::陈子升::故园尝竞海珠游，海气金银十二楼。霸主台边调叱拨，女郎花里出箜篌。凤凰栖老邀琴挚，鸿鹄飞回对弈秋。此处寂寥空怅望，乾坤原是一沙鸥。
黄河待渡值重阳::缪公恩::待济长河古驿旁，舆夫报我是重阳。人争野渡秋烟冷，目极平沙岸草荒。小市漫沽村酒薄，颓垣也有菊花香。长堤谁是登高伴，滚滚洪流望渺茫。
一苇所如四首 其二 夏::霍与瑕::五月炎飙起，沿江恣泮涣。荔子满汀洲，丹霞纷烂熳。行行出前津，白浪侵云汉。舟人欣好风，举蒲不能按。忽见船头舸，巨帆障天畔。石湖西北来，澜翻太陵乱。丁宁戒仆夫，吾帆但一半。迟迟更迟迟，终然亦登岸。
秋闺怨::王乘箓::汉家新战胜，有信说平安。含泪亲刀尺，关山月正寒。
送赵芳佩 其一::屈大均::罗浮梅树好，争得似西溪。归去紫骝马，朝朝花下嘶。昔予在河渚，与客踏春泥。君试求芳迹，柔桑十里堤。
望文脊怀瞿硎先生::姚辟::文脊山中姓已逃，江城争美少微高。应知司马来窥鼎，便学春人去种桃。海上音书断鸿雁，洞中吟啸伴猿猱。鹿裘谁识先生志，却把虚词倚伏滔。
有独者犊::苏洵::有觸者犊，再箠不却。为子已触，安所置角。天实畀我，子欲已我。恶我所为，盖夺我有。子欲不触，盖索之苙。
秋词::李时行::淅淅天风吹女萝，感时怀抱入秋多。音书望断南来雁，心思虚随东逝波。
季秋环南山东湖游三次夏老尧夫韵 其三::陈忠平::霜度湖天白雁秋，商声吹漫旧津楼。人间许转阳和信，约向碧烟深处游。
偈二首::释弥光::梦幻空花，何劳把捉。得失是非，一时放却。
雨夜读书::陆游::一灯如萤雨潺潺，老夫读书蓬户间；但与古人对生面，那恨镜里凋朱颜。功名本来我辈事，人自蹭蹬天何悭？君看病骥瘦露骨，不思仗下思天山。
和杨恒叔集中五首前二章道恒叔事后三章自道 其四::吴琏::一山风月老江南，古俗时情已历谙。傍柳过川行独一，举杯邀月影成三。新诗此日劳频寄，旧事何年一共谈。争谓白头成潦倒，万钓谁信力犹堪。
遂过圆通寺登补陀岩::郑珍::熏香梅花林，往听海潮音。大士无语印以心，补陀山高海深深。登高临风望乡国，似到蓬莱方壶之绝壁。忽讶何时身已仙，老亲稚子抛不得，失声一呼落羽翼。胡僧在旁俯长眉，知我多情不可医。笑指海天认归鹤，云白山青无尽时。
句::郑賨::万蕴千牌次碧牙，缥笺金字间明霞。
水调歌头 其二 咏爱月夜眠迟::陈德武::三五嫦娥月，夜色正婵娟。自从窃药归去，天上几千年。试问广寒高处，为甚缺多圆少，此理孰为权。弦望知天定，离合可人怜。典宫锦，歌水调，载楼船。谪仙居士何在，月色尚依然。遥想人生百岁，三万六千良夜，能得几时圆。莫遣金盆落，达曙照无眠。
原已宅赏菊::吴宽::休从云外望天香，谁似萧然林下妆。嫩蕊渐成黄面老，低枝犹比白衣长。曾随枸杞添风味，却笑芙蓉住水乡。诗社清忙今又动，看花直拟过重阳。
南原::刘攽::南原殊可望，桑柘百家村。紫赤春晴气，青葱旧烧痕。远川飞雁鹜，平壤牧鸡豚。更待花如织，临高置一樽。
嘉定十五年皇帝受恭膺天命之宝三首::佚名::我祖我宗，德厚泽深。于皇继序，益单厥心。天人协扶，一统有临。乾坤清夷，振古斯今。
和陈丈剑门新秋偶兴呈菽庄主人原韵 其四::许南英::向暖南飞望九衡，回翔雁影倦长征。十朝野史伤心秘，一局残棋冷眼明！纵使河山终有主，可怜宇宙实无情！乱离飘泊干戈际，饭颗山头太瘦生。
满庭芳 处自然::马钰::清净真功，无为大道，自然体用惺忪。先天灵物，元本在吾胸。南北东西相会，慧眸开、论甚朦胧。壶中景，水生玉虎，火内长金龙。祥光敷宇宙，三田丹秀，八脉神通。且披蓑顶笠，有似渔翁。阐出玄玄妙趣，劝人人、氯养和冲。同修炼，功成行满，相逐赴仙宫。
原有楚 赠韩子也::何景明::原有楚，隰有苦。子车驷牡，驾言徂矣，见子之父。原有杻，隰有蓼。子军驷𩤃，驾言游矣，见子之母。原有桑，隰有唐。子车驷黄，驾言行矣，见子之兄。子涉渭矣，渭水浟浟。我思见子，安得北流。子涉渭矣，渭水沛沛。我思见子，安得北逝。
送退斋先生归武夷::林若存::大运何茫茫，海桑逝不留。武夷有乔木，虬枝尚相樛。自昔擢巍科，为今阐大猷。万里惮北上，三年喜南游。长身古衣冠，庙眉了双眸。虽与今人居，不与今人俦。和风颜子春，泰山邹孟秋，一双忧世泪，溅入银河流。相期入圣城，舍子谁当优。奈何弃我去，荦确归途修。我欲断中流，去棹何悠悠。我欲息天风。别袂何飕飕。明晨君已远，晚岁吾何求。恐无后会期，笑作来生谋。
喜眷属至自广州兼怀咏轩弟高州 其二::文星瑞::婢仆登堂喜，儿童绕屋哗。待温家酿酒，留赏岁寒花。得失无穷事，羁栖到处家。独怜姜被冷，咫尺似天涯。
雪壑海云使君所自号也 其一::黄玠::云来雪壑阴，云去雪壑明。未见雪壑面，已闻雪壑名。岂谓众皆浊，常使我独清。
和康五庭芝望月有怀::杜审言::明月高秋迥，愁人独夜看。暂将弓并曲，翻与扇俱团。雾濯清辉苦，风飘素影寒。罗衣一此鉴，顿使别离难。
春夜都门怀人诗十七章 其十三::姚燮::饥餐败榆叶，渴饮驼乳浆。荷戈万里行，古日穹庐黄。绝地少阳春，君发应早霜。杨柳不出关，雁自中原翔。何知我梦魂，吹落君之旁。见君黯䨴衣，泪厚尘无光。莫怨天恩轻，当思归后偿。岂尔文弱生，终焉老戎羌。
拟行::赵熙::劳燕生涯本不齐，行人明日碧云西。艰难万里关山路，浅草何能衬马蹄。
送武昌知县潘公考满::丁鹤年::依依武昌柳，灼灼河阳花。看花思善政，折柳送仙槎。樊川令尹今潘岳，下车朝夕询民瘼。三年德化蔼如春，政成仍与民同乐。值今考绩朝玉京，云开天霁飞凫轻。褒德曾闻封卓茂，自古朝廷重老成。河阳花，武昌柳，勿剪勿伐公知否。邑人爱护比甘棠，一岁春风一回首。
雨中::王安石::尚疑樱欲吐，已怪菊成漂。紫苋凌风怯，青苔挟雨骄。长闲故有味，多难自无聊。牢落柴荆晚，生涯付一瓢。
与南村夜话用周伯明韵兼寄时行::顾清::江海重来二十春，中间人事几回新。朝端我正怀莘老，谷口谁当画子真。吟倚石台云绕足，醉褰风幔月迎人。扁舟便得从君去，先过张翰觅紫莼。
僧惠勤初罢僧职::苏轼::轩轩青田鹤，郁郁在樊笼。既为物所縻，遂与吾辈同。今来始谢去，万事一笑空。新诗如洗出，不受外垢蒙。清风入齿牙，出语如风松。霜髭茁病骨，饥坐听午钟。非诗能穷人，穷者诗乃工。此语信不妄，吾闻诸醉翁。
菩萨蛮 其六::尤侗::竹鸠唤起斜阳梦，杨花倒挂金泥凤。独自摘青梅，鞋弓印翠苔。罗衫薄不绾，衬得东风软。一捻小香脂，无端蜂蝶知。
虎门行::谢元汴::嵬然在山竖毛须，左攫冯夷右天吴。水犀组练耀蝥戵，炙牛饮酒唉腐儒。前讴后瑟列笙竽，怒拥远山睨訾娵。高舸大艑凌长飙，刁斗无声栖夜乌。蛟□徒窟潜萑蒲，将军不诫身为鮬。谁言将军力如貙，谁歌公无渡河乎。
偶成四十字上呈彦章内翰叔问侍郎::程俱::头童心亦尽，老矣不中书。赖有金闺彦，时来冰氏墟。但令尊有酒，安问出无车。更得身强健，登临纵所如。
简邵国贤少司徒::孙一元::青鞋偶城市，邂逅喜相投。一笑沧江远，到门拄杖留。人文望吾子，天意老渔舟。不尽风前兴，寒花卧晚幽。
己巳八月七日会葬任公先生于西山始为二诗以述吾哀 其二::黄浚::西山顾多幸，薶我一代人。千秋恨此山，擅此青𥻘𥻘。天公先雨泣，洗出东坡新。灵车发驰道，山色犹含嚬。生前营石室，自爱清净身。刳劙以殉学，毕志为新民。临穴翻忘悲，告语如有神。公有金玉骨，世有循回春。微言必不坠，岂畏焚坑秦。
三月二日同明叔过从礼观牡丹::赵蕃::新晴唤我出，负郭看花来。窈窕栏槛入，咄嗟尊俎开。嫣然同午醉，老矣怕春催。身羡双飞蝶，翩翩去却回。
赋得登云梯::戴亨::灵峦干碧落，云路有丹梯。振步淩𡷐崿，登峰岂杖藜。足音铿石齿，山脑缩芒鞮。渐与尘寰迥，还随鸾鹤跻。明河流耳畔，佳气满关西。影出烟霞表，身承雨露低。攀缘无蹭蹬，高下受提携。不奋淩云志，终当困浊泥。
题仙都山二首::曾会::瀛洲风月十年馀，东出云堂典郡符。更到烟霞最深处，分明景物是仙都。
惜双双 溪桥寄意::张先::城上层楼天边路。残照里，平无绿树。伤远更惜春暮。有人还在高高处。断梦归云经日去。无计使，哀弦寄语。相望恨不相遇。倚桥临水谁家住。
送孟宾于::马致恭::曾闻洛下缀神仙，火树南栖几十年。白首自忻丹桂在，诗名已得四方传。行随秋渚将归雁，吟傍梅花欲雪天。今日还家莫惆怅，不同初上渡头船。
首阳山::吴融::首阳山枕黄河水，上有两人曾饿死。不同天下人为非，兄弟相看自为是。遂令万古识君心，为臣贵义不贵身。精灵长在白云里，应笑随时饱死人。
正月十日偶成::缪公恩::天街又见市春镫，丽日晴烟瑞霭凝。微度和风门燕舞，乍回阳气纸鸢腾。鸡皮不共韶华好，马齿徒随日月增。时节惊心聊取醉，银杯有酒大如升。
敦裕庄纳凉::章以荣::林外秋云疑远山，小桥碧水复潺湲。鸣蝉声逐凉风散，群雁影随新月弯。愁荡襟怀多怫郁，病摧壮志半阑珊。夜深索共姮娥语，芳桂应知未可攀。
丽水甄殿丞移疾请告::杨亿::数日不逢黄叔度，胸中鄙吝一时生。如何民瘼偏能疗，却是诗魔未得平。夏景清和妨命驾，玄臺寂寞阻飞觥。欲亲高论无由得，须作文殊问疾行。
其二 其五::倪元璐::肉骨亦难必，羸肌化大骱。令言原懦将，王则自佣奴。大吏缚犹槁，名城摧似枯。波翻五六月，天子为停餔。
清平乐::陆茜::沉沉冥冥。一院斜阳冷。唤得春回春不醒。寒锁梨花瘦影。乡关梦也难寻。小楼目断云深。南浦绿波芳草，凄凄牵住愁心。
临邛怀古::戢澍铭::一溪流水尚鸣琴，邛竹山前忆马卿。才子由来偏好色，佳人难得是多情。春风瘦尽桐花影，夜月催残杜宇声。谁问当垆旧踪迹，空馀眉黛远山横。
建溪新茗::梅尧臣::南国溪阴暖，先春发茗芽。采从青竹笼，蒸自白云家。粟粒烹瓯起，龙文御饼加。过兹安得比，顾渚不须夸。
早起::周容::四海人同梦，鸡声忽起予。千秋心未已，一日事何如？酒趣刘伶减，年华邓禹虚。凭栏空自笑，抱瓮灌园蔬。
鄱湖晓色::郭之奇::点点云山在水旁，清沙碧渚侵晨光。西峰落月衔烟树，影到波心万顷苍。
樟树阻风::韩日缵::留滞何为水一方，断崖古树郁苍苍。月明江渚寒相媚，气入丰城夜可望。孤棹不妨随去住，石尤底事太颠狂。酒糺拨闷从苛政，且倚兰桡到醉乡。
满江红 南洋春梦::林英男::雾失楼台，梦窅处、曲终弦绝。残烟里、疏帘拂雨，絮扬丝结。千载田畴八百主，三生净界空无物。恨空楼、笑我女儿情，空悲切。惶惶也，西风烈。栖栖者，狂歌彻。把琼壶敲缺，满头霜雪。硬语盘空声伴柝，男儿铸错心如铁。唯长庚、落落渡寒云，惊残月。
理径::黎遂球::荒径怜归客，晴楼待远林。久虚宜石处，私负种梅心。山色看城入，墙头过月深。一翻营向背，曲折称疏阴。
题李长啸漕元赁居::宋伯仁::可种梅花便可居，此身安处即吾庐。胸中丘壑无今古，笔底烟霞自卷舒。着脚且坚君子操，知心自有圣人书。吾侪幸是苕川客，只好溪头学钓鱼。
写黄庭 其二::邹浩::黄庭窈窈在吾身，洒扫尘氛集万神。但自精诚如一日，莫愁金阙不高真。
陈翁妻何氏挽词::苏籀::驯和乃宗竞，攻苦更家丰。不失蒸尝职，无非女士风。南陔泣笄冠，中馈叹光鸿。夜绩灯谁续，承承锡祚隆。
呈明叔七首::赵蕃::近郭梅开应已多，几思扶策奈慵何。兴来起觅墙阴树，点检无花除病柯。
和君坦丈李园海棠感旧元韵三首 其二::寇梦碧::联吟花下步溪堂，未到秋来已断肠。只把新妆当黥面，落梅休更忆含章。
木兰歌::韦元甫::木兰抱杼嗟，借问复为谁。欲闻所戚戚，感激强起颜。老父隶兵籍，气力日衰耗。岂足万里行，有子复尚少！胡沙没马足，朔风裂人肤。老父旧羸病，何以强自扶？木兰代父去，秣马备戎行。易却纨绮裳，洗却铅粉妆。驰马赴军幕，慷慨携干将。朝屯雪山下，暮宿青海旁。夜袭燕支虏，更携于阗羌。将军得胜归，士卒还故乡。父母见木兰，喜极成悲伤。木兰能承父母颜，却卸巾帼理丝黄。昔为烈士雄，今复娇子容。亲戚持酒贺，父母始知生女与男同。门前旧军都，十年共崎岖。本结兄弟交，死战誓不渝。今者见木兰，言声虽是颜貌殊。惊愕不敢前，叹重徒嘻吁。世有臣子心，能如木兰节，忠孝两不渝，千古之名焉可灭！
题柯石::于立::千岩夜半风雨裂，古剑斫石生铜折。寒潭影动月峥嵘，碧藓淋漓老蛟血。
题扇面小景二首 其二 木石::童冀::涧底云根湿，林稍风叶鸣。何时明月夜，来此听秋声。
答谭卢二公怀北溪园亭::庞尚鹏::云气西来过海东，几番秋雨瘴烟空。林纡薙草通幽径，日落窥园采晚菘。看竹门多题凤客，泛溪人识浣花翁。年来梅柳成行立，肯似淮南桂树丛。
登临清城新楼::黎民表::楼橹临边起，旌旗蔽日翻。众山多鲁望，一水控河源。直取岩城镇，应防敌骑奔。战閒耕士乐，时远霸风存。迥眺山川异，烦忧鼓角喧。嗣宗偏引恨，平子易销魂。老去无长策，春归忆故园。帝乡何处是，愁望且开尊。
侯门怨::程敏政::绮窗日暮愁云结，宝鸭香销紫檀屑。美人一去不复还，恨满空林听鶗鴂。金盘蜡烛半成灰，罗幌凝尘惨不开。王孙夜夜愁多梦，疑有芳魂落镜台。捲帘忽见孤飞燕，白日光阴疾如箭。坟头应长素馨花，长对春风寄幽怨。
怀苏筑::释函可::相思只在海之涯，共是飘流垫雪沙。到处谈经吾有钵，对天弹铗尔无家。树寒夜绕徒三匝，腹饿空扪剩五车。但愿上苍长雨粟，从今更不用天花。
别石篑 其七::袁宏道::不即凡不求圣，相依何觅性命。三入湖两易令，无少长知名姓。湖上花作明證，别时衰到时盛。后来期不敢问，我好色公多病。
挽邴西津二绝 其一::金朝觐::多情不能久，相嘱独遗诗。谁识长相思，终成古别离。
题邹一桂花卉卷十五首 其十四 蓝菊::弘历::结邻亦得近东篱，琐碎离披秋晚时。设使群芳谱名氏，无过充隐埒希之。
河传（二之二）::贺铸::华堂重厦，向尊前更听，碧云新怨。玉指钿徽，总是挑人心眼。恨随红蜡短。彩旗影动船头转。双桨凌波，惟念人留恋。江上暮潮，隐隐山横南岸。奈离愁、分不断。
逍遥咏::宋太宗::何处堪依仗，经心便皱眉。世情多诡诈，业重信愚痴。取次招他谤，违非不自知。貌恭无德行，祸福在修持。
危坐::韩淲::寒灯梦初觉，危坐收此心。心亦合自收，无念即清深。举足尘埃起，盈颠霜雪侵。枯禅缚意马，练养无胎禽。
郊行 其三::弘历::滑笏溪流曲抱村，游丝白日静秋原。村翁不识銮舆过，跣足科头倚荜门。
偶成::艾性夫::似是轮囷老蠹鱼，尚饶兰露入铜蜍。诗亡正恐鲁无史，士贱岂容秦有书。世味几时回橄榄，秋山随地著蘧庐。多情樵客能相问，莫有余閒赋子虚。
雨过知津酒正潘元寿皆留饮漫兴绝句::赵蕃::杨柳依依洲渚深，驾言聊尔纵幽寻。不虞为子登临费，但约新诗好处吟。
过燕京和陈秀玉韵五首 其四::耶律楚材::馀生不得乐林丘，犹忆丁年选胜游。几帙残编聊映眼，一张衲被且蒙头。貔貅已报西门役，柱石犹怀东顾忧。自料荒疏成弃物，菟裘归计乞封留。
读西史有感三十七首 其三十::连横::峨峨鹫首向西东，独立高峰顾盼雄。彼得遗谋今尚在，俄沙鼓吹大王风。
隋书十首 其七 薛道衡::郑学醇::逶迤避地出江陵，列戟朱门衅已乘。何用先朝频颂美，腹心曾不似张衡。
诺庵::释居简::善应物无外，全身在帝乡。不妨横点首，平等印诸方。
玉楼春·西京与月笙同寓竞武宅，竞五约自兰州来会::章士钊::山林何氏留幽意。旧路南塘谁记忆。香芹鲜鲫却依然，饭颗偕游浑不异。能文能武寻常事。珍重报书人且至。卖田未遂也欣然，傥许重来休沐地。
次张义立登九顶三绝 其一 大像::洪咨夔::坐断江山现法身，大光明里万波旬。东风归棹津头过，同是慈航得度人。
禅人并化主写真求赞::释正觉::地水火风，因缘会同。见闻知觉，门户疏通。随宜而得用，及尽而亡功。明白机轮还自转，相逢谁识大家翁。
行还值雨又为清道所驻诗::刘孝威::齐楚磐石贵，韩吴异姓王。俱乘早朝罢，相随出建章。喧呼惊里闬，叫咷骇康庄。阜驺同隼击，青橐似鹰扬。掖门南北远，复道东西长。幡旗争络绎，官骑郁相望。微风生棨传，轻雨润帷裳。油衣分竞道，小盖列成行。八舍便繁密，五营舆服光。回车避司隶，俄轩揖内郎。况余白屋士，自依卑路傍。日月虽临照，仄陋难明扬。早荣羞日及，晚知惭豫章。徒抱凌云志，终愧摩天翔。安能久沦辱，图南会有方。
张道士求桤林诗::戴表元::地移淮橘多成枳，人说江梅竟是柟。蜀木似桤成底用，盛时名字落江南。
喜欢吟::邵雍::平生喜饮酒，饮酒喜轻醇。不喜大段醉，只便微带醺。融怡如再少，和煦似初春。亦恐难名状，两仪仍未分。
怀园引::谢庄::鸿飞从万里，飞飞河岱起。辛勤越霜雾，联翩溯江汜。去旧国，违旧乡，旧山旧海悠且长。回首瞻东路，延翮向秋方。登楚都，入楚关，楚地萧瑟楚山寒。岁去冰未已，春来雁不还。风肃幌兮露濡庭，汉水初绿柳叶青。朱光蔼蔼云英英，离禽喈喈又晨鸣。菊有秀兮松有蕤，忧来年去容发衰。流阴逝景不可追，临堂危坐怅欲悲。轩鸟池鹤恋阶墀，岂忘河渚捐江湄。试托意兮向芳荪，心绵绵兮属荒樊。想绿苹兮既冒沼，念幽兰兮已盈园。夭桃晨暮发，春莺旦夕喧。青苔芜石路，宿草尘蓬门。邅吾游夫鄢郢，路修远以萦纡。羌故园之在目，江与汉之不可逾。目还流而附音，候归烟而托书。还流兮潺湲，归烟容裔去不旋。念卫风于河广，怀邶诗于毖泉。汉女悲而歌飞鹄，楚客伤而奏南弦。或巢阳而望越，亦依阴而慕燕。咏零雨而卒岁，吟秋风以永年。
浪淘沙 和云姊韵::屈蕙纕::夜静漏声沈。悄立庭阴。苔阶蛩语诉秋心。怊怅芭蕉依旧在，鹿梦难寻。冷露湿眠琴。三径愔愔。风前无复奏清音。雁落平沙秋思远，况是从今。
踏莎行·送别孝涛归江西::吴庆焘::苏岭将梅，汉南飞叶。扁舟远趁芦花雪。佩皋杯酒太匆匆，相逢几月还相别。杜米诗书，嬴刘碑碣。生平嗜好，诗夸奇绝。差池臭味笑无多，思君合在蠡湖月。
拟寒山子诗六首 其五::行端::山中高且寒，人罕来登陟。松摇雪珊珊，萝罥烟幂幂。岩花春不开，潭冰夏方释。住此夫何为？心源湛而寂。
水龙吟::沈宜修::空明击碎流光，回肠一霎难寻旧。芳华消尽，凉蟾何意，半垂疏柳。飞叶恨惊，凝云愁结，重重还又。怆秋宵寥廓，夜虫凄楚，伤心几回低首。盼望音容永绝，断肠祗剩文如绣。横烟拂■，征鸿将度，月寒花皱。斜日衔江，围山欹陌，昔年时候。痛而今、泪与江流，总向西风同奏。
赋得牡蛎墙::林枝桥::个个水仙甲，层层叠砌安。笼烟银色界，簇粉白旃檀。藓积蜂房翠，苔侵鹤翅瘢。那堪闺阁夜，斜照月明寒。
临江仙::刘斯翰::阁外白云高拥，枕边绿髻分垂。一轮寒玉梦回时。天香微可嗅，仙袂飒然飞。秋好漫伤迟暮，花前莫自沾衣。团圆此夕最相思。月明波浪阔，鸾翼几时归。
屈原庙::骆成骧::女媭砧畔访巫阳，屈庙空山江水长。变体词章传弟子，伤心草木怨君王。三千里外客垂泪，十二峰头猿断肠。哀郢怀沙人不见，闲吟橘颂惜芬芳。
赠陈子仪中翰使出::郭之奇::朝来燕影向南翔，看君马首亦同方。与君二载同舍客，漳潮咫尺未殊乡。不谓离群今日意，忽因黯淡暮春肠。春肠百结难相赠，凭兹春色送君行。此去湖山春未尽，扁舟恣意水中央。千条弱絮诗人料，十里娇红西子妆。逐日惟邮溪山好，迢迢或恐岁月忘。未知应接何时暇，但有新篇即贮囊。陇头春老还相寄，莫待秋风怨阻长。
诸子饮落霞峰聊赋纪事::伍瑞隆::山晚秋无赖，登临坐屡移。既开松蕊酒，还对菊花枝。醉客矜高调，佳人羡画眉。转怜兰蕙质，归路北风吹。
题饮马图::傅若金::一斛寒泉照紫骝，萧萧骏尾动高秋。夜来枥上西风满，忆傍寒云饮陇头。
放言 鱼鬵 其三十六 十四盐::谢元汴::三十五年事，酸辛咸苦兼。洗心龙骨水，入世虎形盐。不信江潭险，有如岩石憸。美人良未远，惟许溉鱼鬵。
天门山::余阙::杨子博地志，名山屡出王。但言隐弥匪，崇冠峙嵩梁。井络通遥甸，天经列钜障。群峰如菡萏，历乱发金塘。玉壶既岖崿，天门迥开张。宛虫连紫盖，母泉溅石床。入门荫脩竹，中夏若寒霜。灵鸟多异色，中林皆妙香。耀真启幽室，积石构瑶房。万里秘冥奥，千秋阻秩望。惟应学仙侣，结桂共相羊。
秫坡先生钓台::陈献章::少年朝暮钓池傍，嬉戏哦吟送夕阳。却忆子陵台上月，至今千古共流光。
句 其一::张澄::铸金像出开元末，检玉书藏景祐间。
宫词::夏竦::新染罗衣窣地红，喜迎天仗宴春风。歌词若入君王听，不惜新声教六宫。
假山::朱诚泳::金天昨夜风雷起，知是巨灵移碨礧。擘破莲花第一峰，为吾安置庭除里。云根耸立本天成，苍苔无数雨中生。仇池不羡石为宝，等閒相对怡心情。有时吟咏消尘虑，信步推敲忘去住。竟日从容到上头，四顾悠然适佳趣。绿窗朱户厌深宫，雕阑倦赏延州红。何如身在小蓬岛，飘飘两袖乘天风。剩欲开尊𢬵一醉，不须远召东山妓。掀髯唤起谪仙人，酒边敲碎玉如意。
倪君招坐小艇泛湖上痛饮达旦::潘乐乐::踬顿他乡共一船，深杯在手味棼然。有时醉语呼天外，何限涛声到酒边。沤露此身供涕笑，江湖百变入风烟。相看摇兀浑浑里，月下西山万木颠。
野塘杂兴::黄敏求::仕进固所愿，贫贱亦所忧。抱璞不自珍，过取则中羞。不如寂寞滨，横此野水舟。时乎傥可为，肯逊伊与周。著书俊百世，亦可轲与丘。进退两不恶，久矣吾其筹。
以云里帝城双凤阙雨中春树万人家为韵集古十四绝为户部白玢郎中题画 其十::程敏政::绿杨红杏满城春，水面鱼游不避人。何处貌将归画府，湿云如梦水如尘。
郡斋戏句::晁说之::{豆斗}升白米能供酒，瞑目红裙难听歌。为谢黄州王内翰，莫言官职也蹉跎。
次韵韩康公二首 其一::刘攽::叠石疏篁浅药苗，淡云清雨意寥寥。酂侯僻地规摹别，荀令西濠步武遥。绕砌芝兰欢内集，满蹊桃李慰佳招。原情独恨飞鸿远，怅望三秋咏采萧。
中秋月::高登::绣江再见中秋月，岁去月圆人尚缺。相望千里共婵娟，苦恨亭亭照离别。今夕一尊谁与同，孟光举案对梁鸿。众雏立侍俨成列，以次持杯寿乃翁。乃翁看月揩病目。手足顽麻头发秃。但愿团圞三十秋，不计东西与南北。
送雪峰化主::孙觌::行尽千山与万山，青鞋布袜水云间。龙天正绕毗那室，乞取凋胡一钵还。
雨::弘历::尝闻农占有谚语，传来无定吾谁与。有谓立秋日宜晴，乃得时旸益禾黍。又云立秋一雨宜，其后秋霖不复举。执其两端酌用中，亦惟以时为去取。今岁虽无亢暵忧，迩来未遍沾甘雨。晚穈待秀稷欲实，立秋已届时几许。油云四合晚风收，倾盆彻旦消愁绪。真教白帝报好秋，更与祝融涤婪暑。馀兴凭添夜景佳，蕉叶蛩音纷院宇。
三河叹 其一::饶相::三水殊源此合流，水滨无数木兰舟。山川厄运遭时变，邑里萧条动客愁。夜静不闻鸡犬吠，村空惟有虎狼游。保厘南服知谁是，坐食何曾为国谋。
踏莎行·蓂荚飞双::翁溪园::蓂荚飞双，桂分缺二。金风已肃深秋意。萱庭戏彩恰称觞，蕊宫仙子天台裔。鹤发童颜，龟龄福备。孩儿书额添三字。常将机训付儿孙，取青行拥潘舆侍。
心远阁作二首 其二::弘历::山木不妨密，密处还间疏。远近归吟凭，妙会无时无。登临忆往岁，忧乐何顿殊。孰不因境迁，渺矣古之徒。
古意二首 其二::刘诜::南方有佳人，天质辞红妆。素手映轻雪，明珰照罗裳。二月千花开，笑语春风香。盈盈水晶帘，丹云贯疏房。自倚绝世姿，鬒鬟不能霜。秋叶鸣西楼，城乌啼夜凉。高节良自固，谅不悲年芳。
竹店铺候高生不至::边贡::行尽荒山更涉溪，故人闻说在城西。空庭日午车马寂，惟有鹁鸪深树啼。
送堵太冲补任江山令::安希范::一官仍墨绶，新邑更弦歌。山路通闽近，溪流入越多。君应勒抚字，世自急催科。中使纷纷出，民穷可奈何。
自赞::释普度::画得十分，且信一半。脚尾脚头，浑无畔岸。一点鬼眼睛，黑豆终难换。徐换缓步五峰头，一轮明月凌霄汉。
晚耕为谢邦硕父作::罗玘::新著蓑衣拜社神，百年强半老农身。敢因有意逃诗债，自是无言对俗人。乞火烧畬到盐灶，劈薪借斧走东邻。潮声渐不惊朝卧，纵使客来常脱巾。
忆远曲::江源::凄凄复凄凄，洞房鸣沙鸡。秋风动孤帏，落月照空闺。念君非征役，五岁游梁齐。十书九不到，万里徒封题。独宿累长夜，不敢向人啼。妾身甘弃置，何敢怨睽违。独不念倚庐，盻望到日西。凭谁道此意，愿君早旋归。
冯生成之自燕归平阳赖寂照先生获脱奴役复齿士列将复归燕主吾友济夫来谒诗姑序其概以答云::段成己::英英大冯君，雅志在千里。坎■不得前，而姑止于此。出处虽两途，动静无二理。燕坐三十年，初不离朝市。了了方寸閒，湛然若秋水。冯生适何来，眉目差可喜。自云衣冠后，家破偶不死。失身坑阱中，摇尾凡几祀。遇者日千百，藐焉不一止。忽逢盘谷翁，引手唯力致。力极势未回，既出几复委。不知何因缘，又入先生耳。一见不忍遗，即命加冠履。奴虏岂所安，推己乃知彼。恻然动于中，弃金犹弃秕。少属豺虎场，永谢泥与滓。乞诗答盛德，此意良亦美。顾我欲何言，一笑不如己。先生世外人，于汝初何俟。苟能肩一心，绮语奚足恃。屈信固有时，此政在知己。勿如越石父，以是骄晏子。
寄酬张致政::赵抃::安车高蹈十年馀，顾我临川独羡鱼。珍重蓝田良玉性，火中三日只如初。
赠萧珏::海瑞::会向石莲觅静机，云根法社自希夷。铿然不尽春风咏，一曲高山遇子期。
绍熙壬子劝耕妙胜四首 其四::陈造::桑条麦陇接比邻，社酒家炊丐路人。风俗尚如它日否，凭谁细问故园春。
忆秦娥::吴潜::娇滴滴。婵娟影里曾横笛。曾横笛。一声肠断，一番愁织。隔墙频听无消息。龙吟海底难重觅。难重觅。梅花残了，杏花消得。
涂中读周希稷所示诗卷以诗代简::喻良能::周郎诗句故惊人，尔许清新思不群。不是并刀工翦水，定知琼尺巧裁云。
昭长老请赞::释法薰::全无孔窍，指桑骂柳。瞎衲僧正眼，破东山暗号。三点前，三点后。起模画样已无端，一任傍人论好丑。
玉楼春 梦中作春情一阕，醒后续成夏秋冬三词::许德蘋::闲来几日寻芳径。踏碎几多杨柳影。枝头燕子语双双，也学人情飞不定。凭栏陡起伤春病。满树桃花如我命。碧天和露种何年，莫使风吹红雨冷。
赵松雪画苕溪清远图::张昱::吴兴元是水晶宫，楼阁溪山罨画中。酒舫载过寒食节，舞衫吹遍鲤鱼风。当时乐事谁能见，此日王孙自不同。亭下鸥波如有感，行云犹在玉尊空。
玉山道中五首 其一::李纲::悠悠征骑渡溪岩，跋涉艰难分所甘。泉石几时归水北，风烟今夕过江南。日轮杳杳衔青嶂，天影茫茫浸碧潭。猿鸟不知迁客恨，云间啼叫满松楠。
从征古州蛮回途纪驿二十三首 其十三 府河::管讷::大镇开戎卫，雄城雉堞连。仙人曾铸鼎，帝子复停船。夜雨烧灯后，春雷起蛰前。边隅今已靖，伫听凯歌旋。
偈颂十七首::释师范::机不离位，沉乎醉乡。语不离窠，滞在金网。
宿喜峰口墩楼::王寅::万里秋风暮，华夷到此分。几年望紫塞，今日宿黄云。片月临关见，孤军击柝闻。燕歌争劝酒，强饮不成醺。
虎丘::郯韶::春草青青绕阖庐，山深石径转崎岖。空闻落日腾金虎，无复三泉掞玉凫。陆羽井深春雨歇，生公石在白云孤。伤心莫问鱼肠剑，怨逐秋声上辘轳。
过沁州感叹::徐渭::一官边塞上，终日马蹄尘。路冷长逢雪，村荒不见春。薄田无水稻，破屋有贫民。安得关中尉，图将达紫宸。
黄元宇起粤西右辖为寄一律以襄敏公劝驾是年举英儿诗中及之::林熙春::身驰棘道独披云，一剑功成圣祖闻。靖远当年犹赐券，高宗三载始成勋。劳臣何靳千金宠，英物还期万石君。况以简书开桂岭，蚤绳襄敏净南氛。
春申涧观泉歌::唐德亮::九峰驱云峰欲低，寺小烟封鸟不啼。一夜山中长新水，岩前飞瀑骄雌霓。声如雷轰色如雪，随风散珠碎玉屑。高低乘山山势平，石排牙齿水为啮。褰裳绕足生波澜，登高复作临深看。长啸激越斗奇绝，惊湍怒卷天风寒。匡庐石梁在何处，我欲乘风不能去。黄公涧水今如兹，漫说巴江争滟滪。忽然迥首西冷西，岭是风篁亭过溪。蜿蜒其间十八涧，理安桥下涛声齐。逝者如斯应识此，江山今昔烟霜里。一为俯仰一惘然，惟有潺潺犹在耳。不知黄歇来何年，九龙宛颈喷珠泉。
游仙岩二首 其一::孙承恩::山郭行厨近，平原小队齐。頫窥临石屋，飞步忆丹梯。日薄烟光暝，天垂树影低。寻幽豁羁思，吟倚更凄迷。
潮州五首 其四 谒开元寺大悲殿::傅义::古刹开新院，金光额大悲。故应千手眼，普救众华夷。苦海波涛恶，高天雾瘴弥。八方犹多难，四面岂周知。
偈颂一一二首 其五十六::释清远::十方世界龙门寺，大地山河是学徒。随顺众缘成解脱，算来全不费工夫。
刈稻 其六::屈大均::吾田每候落潮耕，海水多咸却易生。籼米占城难得种，大禾南越最知名。筑场且喜浮沙少，晒谷偏宜霁日明。种秫无多难酿酒，祗应不饮过秋声。
送何司寇抚绥还朝四首 其二::林光::清妥编氓仰硕儒，檄书传布肃规模。春阳和煦连三省，度量汪洋隘五湖。司府雍雍鳞册就，闾阎帖帖犬声无。中原百万收编户，奏最应闻帝曰都。
屏风上各赋一物得携琴客::皇甫冉::不是向空林，应当就磐石。白云知隐处，芳草迷行迹。如何祗役心，见尔携琴客。
谢王景之用前韵见寄::陈著::诗卷舞西风，翩然入眼中。健回追电马，清落唳霜鸿。遗我宝吴缟，逢人称相红。但存山上果，谁道剥为穷。
句::陈公举::清晓蛙声引啼鴃，夕阳牛背立归鸦。
病中对酒作答人 其一::屈大均::金骨不须变，玉颜应自酡。乱离闻道早，贫贱著书多。今我不为乐，他人亦已歌。大招君莫放，来往任风波。
十八坊诗 崇化::王十朋::西接卿云里，东连屈宋乡。好风吹峡水，尽作鲁芹香。
送王御史入京::卢琦::骢马风烟蓟北台，玉郎独上向蓬莱。江湖水落鱼龙蛰，天地秋高鸿雁来。北渚芙蓉风淡荡，西宫杨柳月徘徊。此行正及天申日，应上尧年万寿杯。
恋绣衾（泪珠弹）::韩淲::溪风吹雨晚打窗。把心情、阑入醉乡。记取在、山深处，我如今、双鬓已苍。夜阑寒影灯花淡，梦难成、清漏更长。宝瑟断、鸾胶续，泪珠弹、犹带粉香。
又六首 其三::胡应麟::玛瑙妆为砌，珊瑚聚作林。万钱编马埒，一脔试牛心。向夕香风动，连车爇水沈。
禅人并化主写真求赞::释正觉::痴坐颓然，山空壑乾。离微出入，偏正往还。千年琥珀之松兮鹤巢梦冷，半夜珊瑚之月兮鲸{左马右展}波寒。全功及尽，借路何难。转步而回丛林也津津和气，放口而说河汉也浩浩翻澜。道逢作者，谁敢相谩。
病起据案无绪辄书二十五韵呈簿尉::虞俦::祇役来异乡，疟鬼巧伺便。寒热四五行，大小六七战。初如蹈阴壑，赤身卧冰霰。继若煽红炉，虐焰工煅鍊。先生但坚壁，高卧观物变。谓我则忘吾，曰舍其犹传。童子更进药，先生强起咽。群鬼竞揶揄，医工何瞑眩。忽然汗四出，心愧颜有腼。须臾返清凉，轻健欲舞抃。宁唯疏枕簟，便觉美肴膳。气和疾自去，福至祸亦转。我生多蹇剥，县尹剧卑贱。王事有期程，私室敢安宴。日出事还生，孤游无一援。讼牒犹山积，愚拙费裁剸。催科正火急，日夕俟诃谴。督邮顾小忍，斗米那可恋。弹琴不复梦，据案敢告倦。仇梅二友生，洒落邦之彦。颇复相料理，何尝语游衍。城南万荷花，浣溪锦一片。凉生雨初过，香度风微扇。碧筒亦易办，白堕傥可荐。诗以代折简，辞兮非黄绢。
题岁寒三友图::杨士奇::松苍苍兮虬枝，竹翛翛兮凤羽。梅皎皎兮琼芳，凛寒节兮偕处。芬芳菲兮春晖，倏零落兮秋露。惟所禀之贞洁，阅岁年于迟暮。含匏笙兮云中，和清角兮月下。谅同志兮金石，渺予怀兮延伫。
琅琊王歌 其八::王世贞::人是官家人，马是官家马。原不属女郎，安能不相舍。
晓发寄姚彦昭::马国志::酒酣月初堕，梦回天欲曙。解缆及秋晴，挂帆向江路。揽衣起徬徨，已失维舟处。潺潺胥浦流，霭霭吴门树。举目得清旷，无言自来去。独有索居情，空水隔烟雾。
夜宿青原寺感怀::文天祥::松风一榻雨萧萧，万里封疆夜寂寥。独坐瑶琴悲世虑，君恩犹恐壮怀消。
元方见和复次韵以寄之::宋讷::唐方干，宋魏野。诗名遗在鉴湖甘棠上，高隐流芳合中舍。东崖处士居淇东，诗成好事争传写。英风卓行无古今，举头仰羡皆作者。炼句风月嘲，西隐烟霞惹。白头始赋归来辞，不知是也还非也。是非几欲问青山，鼓掌大笑成痴哑。愿结渔樵侣，更入耆英社。茅屋底，衡门下。秋郊看禾穗，春畦供菜把。栽松放云宿，种竹听雨打。十首新诗和少陵，数曲瑶琴知贺若。香笺笔扫凤楼锦，古砚墨磨铜雀瓦。忘形懒冠佩，陶情咏骚雅。杖藜散步瓠子堤，风露从教来沐洒。斟花酌柳会东崖，俗驾远回逋客寡。后日寻盟医俗亭下去，翠琅玕动清风泻。对话闻秋声，此乐谁能假。
寄题周至厅前双松 两松自仙游山移植县厅。::白居易::忆昨为吏日，折腰多苦辛。归家不自适，无计慰心神。手栽两树松，聊以当嘉宾。乘春日一溉，生意渐欣欣。清韵度秋在，绿茸随日新。始怜涧底色，不忆城中春。有时昼掩关，双影对一身。尽日不寂寞，意中如三人。忽奉宣室诏，征为文苑臣。闲来一惆怅，恰似别交亲。早知烟翠前，攀玩不逡巡。悔从白云里，移尔落嚣尘。
题画三首 其三::王汝玉::暖雨初收雾尚昏，绿杨深坞杏花村。山中少有凡人到，满地春阴不掩门。
赠陈仲醇徵君东佘山居诗三十首 其二十七::董其昌::山叟从无对影忠，科头露坐过仍甘。关情空谷肠回九，绝意王门足刖三。草什忘忧都树北，风能解愠自来南。腝尘不上清虚界，酒德文心日共酣。
再和并简林嘉猷::方孝孺::夜光自有辉，不因磨砺圆。骐骥自致远，不以鞭策前。古来知道者，天质固使然。师友发其微，成德在早年。余少稍有慕，今也反自怜。子诚肯间我，嘉言著来笺。十年穷取友，四海几得朋。岂惟得吾徒，旁及老与僧。自昔得王子，勃郁气为增。子才信巳毅，愧我德未弘。所患涉道浅，未免临事懵。何由与子邻，讲习日可恒。温温我所爱，处子有林生。匪惟质柔嘉，迥出遗世情。从我南山游，斸雪煮黄精。共悲狙喜怒，静阅猴冠缨。生也尚审思，勿言韦布轻。巍巍孔孟业，岂以为公卿。
齐天乐（客长安赋）::王易简::宫烟晓散春如雾。参差护晴窗户。柳色初分，汤香未冷，正是清明百五。临流笑语。映十二阑干，翠嚬红妒。短帽轻鞍，倦游曾偏断桥路。东风为谁媚妩。岁华顿感慨，双鬓何许。前度刘郎，三生杜牧，赢得征衫尘土。心期暗数。总寂寞当年，酒筹花谱。付与春愁，小楼今夜雨。
次韵李清叔元夕::贡师泰::绛烛烧烟散满城，九衢车马似潮声。山河影转琉璃薄，陆海光浮菡萏平。蝶睡误翻歌扇暖，鹊惊疑报画檐晴。夜阑人静天如水，依旧残星数点明。
春怀十首::汪莘::日酿天正绿，风酣麦方秋。闲携稚子辈，眷言共春游。芒鞋过涧壑，竹杖穿林丘。东西随所适，语嘿颇自由。亦有一樽酒，父子相献酬。山花既含笑，野草亦忘忧。一轮渐隐隐，半规尚悠悠。归路何所叹，古人可与谋。
倚李伯康使君韵::林弼::铁瓮城南飞羽檄，钱塘江上趣琴装。梅花有句留山驿，薏苡无珠出海乡。饭白邻僧供火米，蛎肥溪友荐霜房。归来细说闾阎事，月满薇垣夜正长。
调张助甫三绝 其三::王世贞::迁客真难作，看人眼亦劳。为言名士业，饮酒读离骚。
次韵酬徐杰夫 其一::林朝崧::武峦国手一时钦，长日纹楸静者心。近更推敲诗律细，要从艺苑占词林。
金轮峰观瀑布::罗运崃::灵峰下插孤根深，石尖径仄俯百寻。乱藤慄上竞一水，幽奇相赏无古今。结草小憩已山半，遥见飞流惟尺练。谷响沈沈送远音，纡行百折惊河汉。横梁危跨越苍崖。清樽坐隔寒潭开。浮珠散气作五色，石光日影相荡挨。缥缈天梯挂云穴，银痕倒泻漏扃鐍。雷雨潜移幽谷心，流向人閒逐生灭。激沙溅石气奔放，江湖应失涛澜壮。寂寞荒山睥汝豪，为语涓流休荡漾。细沬风惊扑面寒，铜瓯煎取非贪泉。世上清流一回首，举杯共吸山中天。
蝶恋花四首::顾学颉::昨夜双鱼来洛浦。见说幽怀，挑尽相思苦。不喜梅开边塞聚。转愁叱利将人去。无计消忧还自语。便似朝云，总有留连处。几度思量风里絮。往来漂泊浑无据。
洗心吟::邵雍::人多求洗身，殊不求洗心。洗身去尘垢，洗心去邪淫。尘垢用水洗，邪淫非能淋。必欲去心垢，须弹无弦琴。
挽外舅林明道二首::刘克庄::少小亲函丈，而今白发生。居然明我秽，久矣愧翁清。川逝悲贤淑，山颓惜老成。年来得瘖疾，相挽不能鸣。
泊南康观放水灯::郭之奇::湖天同疋练，澄色远相串。孤城倚山巅，倒影于斯见。扁舟晚泊之，夜眺生孤羡。雨馀暮微烟，风恬波无溅。须臾荡浮辉，隐映分流转。艳拟百花红，妆为玉镜传。又如晚日霞，馀彩云中变。远望复纷纷，忽疑星片片。飞芒碧空际，来往天河穿。久坐起沉吟，身未浮槎践。依尔一叶中，胡乃眼前眩。因念春光至，抑亦湖得先。万点簇新华，交与水天绚。喜杀诸童奚，聚喧俱忘倦。齐言进香人，水灯施湖面。掀髯一推窗，索然无复恋。
苏幕遮 翠涛以新诗见怀作此答之::王夫之::老犹惭，愁不死。燕子衔来，无限伤心字。春色三分还似此。和雨和烟，了却韶光事。有如痴，仍似醉。短剑光销，红蜡倾珠泪。一片潇湘东下水。谁遣无情，长惹飞花坠。
新津梨花沟::吴金水::九霄忽降满溪云，一路清香涤俗氛。自愧平生非画手，裁诗归与美人云。
五日天坛社集 其一::张萱::香尘遥挟火云驰，白玉觚坛紫翠披。陌柳吹风笼睥睨，檐榴移日到罘罳。瑶台不下三青鸟，黼扆空盘五色丝。见说祠官频望幸，苍虬何日翳华芝。
鹿门寺怀庞德公::林光::鹿门风致念经旬，几度怀贤欲访频。陇上辍耕闻好语，山中遗迹问何人。翠微夜雨来僧閤，红烛深杯话隐沦。多少英雄争战事，襄阳耆旧却输君。
晴步西园::文同::急雨正新霁，林端明晚霞。松亭临旷绝，竹径入欹斜。花落留深草，泉生上浅沙。稚圭贫亦乐，一部奏池蛙。
祝英台近 栖霞游后有作，示依依词友::王陆一::溅红枫，传绿醑，瑟瑟秋堂雨。山淡栖霞，秋梦和伊处。游怀黯尽罗衣，相逢今世，又修竹、天寒轻度。且须住。南国红豆多生，华年仗珍护。诉与明春，好换秋情绪。摄山飞下霜钟，双携潭影，趁初月峨眉归去。
南旺挑河行::谢肇淛::堤遥遥，河弥弥，分水祠前卒如蚁。鹑衣短发行且僵，尽是六郡良家子。浅水没足泥没骭，五更疾作至夜半。夜半西风天雨霜，十人八九趾欲断。黄绶长官虬赤须，北人骄马南肩舆。伍伯先后恣诃挞，日昃喘汗归籧篨。伍伯诃犹可，里胥怒杀我。无钱水中居，有钱立道左。天寒日短动欲夕，倾筐百反不盈尺。草傍湿草炊无烟，水面浮冰割人膝。都水使者日行堤，新土堆与旧岸齐。可怜今日岸上土，雨中仍作河中泥。君不见会通河畔千株柳，年年折尽官夫手。金钱散罢夫未归，催筑南河黑风口。
怀天经智老因访之::陈与义::今年二月冻初融，睡起苕溪绿向东。客子光阴诗卷里，杏花消息雨声中。西庵禅伯还多病，北栅儒先只固穷。忽忆轻舟寻二子，纶巾鹤氅试春风。
怀卫道中寄京师诸友三首 其二::吕本中::直莫如两王，清莫如两方。孙谢岂不美，久滞尚书郎。黎子老归国，只今须鬓苍。邵子住山云，欲出未肯忙。高子出林壑，坐看天际翔。
庚子元日过赵钧甫绚霞馆::张萱::岁献江边客，源寻溪上花。林深春似酒，日煖树为霞。山向楼心蹑，门随石嘴斜。乘风还有约，从尔觅胡麻。
梦雪::熊东遨::霜风一夜雪横流，清角吹寒响玉沟。山鼠剥残存穴粒，岭梅消尽隔年愁。湖亭对酒谁为客？月窟寻诗梦作舟。未觉西园花气涨，晴光无赖扑人眸。
寰州道中::汪元量::穷荒六月天，地有一尺雪。孤儿可怜人，哀哀泪流血。书生不忍啼，尸坐愁欲绝。鼙鼓夜达明，角笳竞於邑。此时入骨寒，指堕肤亦裂。万里不同天，江南正炎热。
临江王节士歌::陆厥::木叶下。江波连。秋月照浦云歇山。秋思不可裁。复带秋风来。秋风来已寒。白露惊罗纨。节士慷慨发冲冠。弯弓挂若木。长剑竦云端。
游法华山回宿楼氏书房遥望嵩头陀智者国师道场上清五云龙寿诸山而未及至其处赠同游傅生国章 其一::黄溍::故庐湖水曲，门对法华山。百里空荒外，三峰晻霭间。倦游烦汲引，阔步强跻攀。老怯高寒境，非缘兴尽还。
送陈子章赴王家瀼馆所::陶宗仪::多士留连醉别觞，琴书一棹水花凉。郊原不异东西瀼，主客何分上下床。白发垂垂劳授业，青衿济济快升堂。弦歌声辍閒情好，定有新诗为我将。
早出新安::赵秉文::夜宿新安驿，平明雪塞溪。马头迷旧路，虎迹印新泥。冰冻寒流狭，天衔远路低。人稀山店远，茅屋只闻鸡。
闲居杂咏十五首 其八 攲枕::傅义::攲枕耽吟咏，拥衾忘夜阑。思凝门径窄，句得海天宽。未觉搜肠苦，惟忧惬意难。徐敲一个字，反侧不能安。
刈麦行::范成大::梅花开时我种麦，桃李花飞麦丛碧。多病经旬不出门，东陂已作黄云色。腰镰刈熟趁晴归，明朝雨来麦沾泥。犁田待雨插晚稻，朝出移秧夜食麦。
社后已未始雨酒边书::方回::今年五月梅，昼夜雨不止。及兹七八月，一旱乃如此。古言了无验，社公饮旧水。岂其世俗移，难复论常理。里门分内竟，谁记戊与己。诘朝始霡霂，渐作霈然喜。破靴行荒园，沙泥濡足指。蕉扇戴头归，声类钓蓬底。有田谷不登，无田吾何耻。荷锄莳蔬者，告谓土润咫。芙蓉一二开，红蓼乱纷委。木落楼阁出，风物甚清美。偶兹樽酒具，小醉亦可尔。土木愚顽姿，颓然隐吟几。天地万古悠，微躲一稊蚁。区区曷足云，后当知此士。
流溪曲 其一::陈子壮::遁甲雷文不是奇，游魂一鼓飒惊飔。将军自试摧妖剑，岂为杨村费出师。
题胡济源听泉楼::李昱::冷泉亭子深且幽，我昔杖履曾追游。山中正当朝雨霁，坐听泉水涓涓流。初如松风洒万壑，忽如仙佩锵鸣璆。又如蛟龙起潭窟，霹雳闪电摧林丘。黄猿抱子挂秋影，欲下不下声啾啾。是时同行四五人，相对毛发寒飕飕。乃知福地难久住，却载酒壶登綵舟。故乡一别几十载，江湖浪迹随沙鸥。风尘澒洞箭满眼，欲归洗耳嗟何由。飞来山色入我梦，碧松丹桂枝相樛。每逢泉石必宿留，题诗感慨无时休。胡君亦是听泉者，胸次磊落非常俦。何当暇日登君楼，与君作记楼上头。
赠郭昆甫::姚鼐::老儒闭门元向白，牢邪石邪五鹿客。寄生入盆为窭数，衰盛人閒如反手。君才磊落天下奇，四海贤俊谁不知。五年见子铜驼陌，澹沲东风吹鬓丝。朝为《石鼓诗》，暮奏鹿呜雅。先生且卧鸿都下，绛帐谭经澹潇洒。嗟我水车旱资舟，嗟君反衣孤白裘。三月春心寄鸣雁，南来飞过岳阳楼。
送唐中丞抚蜀::韩邦奇::圣主忧三蜀，中丞宪府开。西南全胜地，经济出群才。节钺辞枫陛，风霜动柏台。鹭车应早发，闻有御中催。
朱鹭::张萱::朱鹭，翔以舞。谁植其羽，于河之浒。何翩翩，唼清涟。穆穆天子，亿万斯年。
题枯嵝图::冯楫::形骸在此，其人何在。乃知一灵，不属皮袋，
颂古三十一首 其二十::释梵琮::拿得大家些子本，门前铺席恣开张。到头滞货同行市，价数高低两不争。
刘世美宅新架诗礼堂莱衣阁来薰台游息轩养心斋以五偈赠之 其一::释慧空::蚤闻彭城子，诗礼为专门。只今青云上，粲然见诸昆。
换巢鸾凤 仿史梅溪闺情，并步原韵::林修竹::杏艳桃娇。正月明花坞，柳覆蓝桥。汉皋留玉佩，仙女恋文箫。盈盈十五小蛮腰。彩鸾下嫁，有魂也消。佳期到。灵犀一点两心照。垂髫。姿窈窕。明月今宵，居然投怀抱。吻接樱红，鬘拖云绿，一夜春融芳草。夫婿王昌忒风流，凤俦鸳侣宜偕老。贪欢娱，恨东方、不觉天晓。
梅花引::刘基::晚云凝，晚烟横，烟草茫茫云树平。杜鹃声，不堪听，别泪暗倾，良宵空月明。冰蚕丝断琅玕折，湘妃竹死青冥裂。短长亭，几千程。归计未成，愁随江水生。
自濉阳至桃山道中四咏用霖寰李公大司马韵 其三 隋堤::张萱::马前春色正无涯，柳覆长堤绕浅沙。何事寻芳游女伴，踏歌犹按后庭花。
雪中夜坐杂咏十首 其四::徐瑞::古人何者是不朽，举世何人善打乖。总是流连光景处，天分幽事属吾侪。
村居即事::陆游::炊甑生尘榻长苔，柴门日晏未曾开。载醪问字今牢落，犹有邻翁裹饭来。
列之告别为之怅然小诗送别::李光::小桥西巷每徜徉，忽趁南风返故乡。旋汲双泉烹日铸，从今谁共北窗凉。
耕园驿::蔡襄::使轺迢递到天涯，候馆迁延感岁华。白发却攀临砌树，青条犹放过墙花。悲来唯见金城柳，醉后曾乘海客槎。欲问昔游无处所，晚烟生水日沈沙。
和李峤杂咏诗百二十首韵 其九十八 梨::弘历::卉擅常山侧，品珍钜野中。花开疑雪瑞，果熟拟年丰。具茨一株树，欧阳千叶红。哀家若蒸食，几不笑桓公。
杂吟 其一::王冕::前日出东郭，寒冻未解围。今朝开北牑，青草已满池。飞飞群鸟欢，老木长嫩枝。驰书报幽人，难得此良时。休负头上巾，有酒且自持。
独酌忆微之（时对所赠醆）::白居易::独酌花前醉忆君，与君春别又逢春。惆怅银杯来处重，不曾盛酒劝闲人。
省中苦雨 其二::王禹称::醉魂吟魄共悽悽，檐溜窗风冷切肌。阶下怒蛙休跳跃，浮云遮日不多时。
浣溪沙::晏几道::二月春花厌落梅，仙源归路碧桃催。渭城丝雨劝离杯。欢意似云真薄倖，客鞭摇柳正多才。凤楼人待锦书来。
南归留别姊弟::左锡璇::列飙逗高梧，浮云夜暗徂。念此涉远道，风波良可虞。持尊不能饮，揽辔出清都。相顾各无语，握手重踟蹰。徘徊歧路侧，横涕沾罗襦。别晷一何促，愁思郁难舒。悲风振林木，零雨散秋芜。昨夜霜华重，红叶满征途。从兹一分手，何日复牵裾。努力各自勉，善保千金躯。
偈颂七十六首 其一::释师观::佛语心为宗，无门为法门。个里全身入，别是一乾坤。
山阁闻笛::羊士谔::临风玉管吹参差，山坞春深日又迟。李白桃红满城郭，马融闲卧望京师。
三华吴宜甫桃溪十咏 其九 艺麻圃::黄镇成::舍外环麻圃，千畦翠玉林。补纫红女意，种树逸民心。夜绩分邻火，寒机杂晓砧。年年荣雨露，衣被及人深。
竹书筒二首::石介::过者创奇制，霜圆断竹寻。苍筤破云色，萧瑟移风音。径寸不为短，探幽乃觉深。中间自空洞，枝干何嵚崟。投恐成龙去，吹还作凤吟。稜稜人有节，竅竅物无心。俭仆他难比，提携力易任。绝姿古皇道，虚受圣人襟。或贮谏官草，多收女史箴。简兮用可贵，吾不换南金。
答客诮　::鲁迅::无情未必真豪杰，怜子如何不丈夫？知否兴风狂啸者，回眸时看小於菟。
减字木兰花 春晚::萧恒贞::东风渐懒。瘦尽梨花春欲晚。隔著重愁。十二珠帘怕上钩。红蕤漫倚。钗亸鬟攲扶病起。燕子间关，似说轻棉半臂寒。
八六堵口号::林占梅::芙蓉匼匝乱烟堆，欸乃歌中峡罅开。垂钓却嫌新涨长，张帆恰爱好风来。溪声乱吼知滩近，水势横冲觉岸回。我欲是乡招隐侣，堤边添个子陵台。
次韵杜仲观二绝 其一::黄庭坚::鸟啼花动却春寒，雨压青旗卷画干。多事今年废诗酒，烦君传语问平安。
望夫山::刘禹锡::何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
句 其二::刘摰::阴阴佳木发城齐，襟袖迎风弄晚晖。
月下同飞伯观畦丁灌园得畦字::雷渊::村居邻老圃，喘汗悯夏畦。辘轳健晚凉，月轮转天蹊。剡剡金融沟，涓涓冰泮溪。黄萎渐苏息，绿润俄凄迷。生意续夜气，甘滋浃新荑。风露触处香，河汉望中低。野人无远谋，且喜丰食鲑。虽愧下帷董，稍悟养生嵇。归怀自浩然，流光挹平西。
寄秀才罗季翔刘德明刘志用陈克让王达礼方文兴邓子民杨汝诚 其一::唐文凤::我来子去各东西，踪迹何殊鸿印泥。座上春风谁许挹，满庭棠影鸟空啼。
题《雪莱集》::苏曼殊::谁赠雪莱一曲歌，可怜心事正蹉跎。琅玕欲报从何报？梦里依稀认眼波。
谒天圣宫::契玉立::玉骑朱旄降翠峦，神光紫气应函关。真仙出没时无有，客使忧勤自往还。古殿烟横千岁柏，灵池云绕万重山。琼枝珠蕊垂甘露，愿转丰年瑞雪颁。
琐窗寒::严绳孙::开到荼蘼，苔荒藓老，纹纱嫌薄。怎禁疏雨，闲了秋千绒索。只垂杨、渐浓绿云，重阴遮断红楼角。想镜台妆罢，冷凝花影，罗衣微觉。帘幕。人如昨。但玉冻钗茸，粉销梳掠。锦筝弹怨，又恨秦丝声弱。待拈针、添绣文鸳，晚风料峭低素萼。向薰炉、消受春寒，孤负湔裙约。
次韵周倅送郡酝且闻郡燕有佳客::韩淲::谁将双柱兵厨酒，留与閒民尚有馀。珍重平分风月手，又将新句擘笺书。
重过朱在明家::王稚登::东风淡荡木兰舟，花月春江几度游。望处只疑为隔岸，到时谁识是中流。燃灯照海非牛渚，列炬薰天学蜃楼。车辖不投宾亦住，绿樽红袖醉箜篌。
采菊歌::丘逢甲::清辰采菊东山阳，紫茎绿叶垂幽芳。世人贵薏贱真菊，弃置在野容堪伤。萧敷艾荣苦迫压，谁复过问荒丘旁？秋霜杀物百卉死，若抱晚节天为彰。空山无人蔚深秀，正色独得中央黄。流传伪种世竞采，柴色夺正工时妆。此花隐逸应鲜识，山中开并神芝光。我生于时得秋气，独寡时好成清狂。黄金照耀忽满谷，采撷宁使英华藏。度阡越陌野则获，烟萸露柏珍同囊。贵之为宝贱则草，齐东野语非吾诳。要之摧折世俗手，毋如老死荒山荒。吁嗟乎！故园有菊看不得，开傍战场空太息。采花酿酒强作欢，共保风尘好颜色。
别罗仲文::徐渭::北去无人伴，难为孤旅情。赠我一童子，遂成千里行。牡丹须绿叶，白壁任苍蝇。俗谚犹如此，令人感慨生。
余与畅梧兄友有年最称莫逆己酉兄夫妇同化心甚伤之时余以病弗及临唁间后漫赋挽章二首用致哭私 其一::林熙春::昔年梅墅锁研旧，羡尔交情久益新。蚤擅雕虫仍数厄，因贪训鲤更家贫。那知鸾凤星辰化，顿令龙蛇卜谶真。即使过君终挂剑，子牙能不转伤神。
孙给事小画::杨士奇::俱怀坚贞节，云根偶相遇。投我双翠翘，报以珊瑚树。永矢冰霜时，欢依共迟暮。
海昌八咏 其六 安国禅灯::胡奎::白头僧说唐朝寺，舍利犹存率堵波。师子座空无所住，犀牛扇破竟如何。灯悬海月慈光近，铎振天风梵呗多。最爱平原好孙子，时来坐石看曼陀。
题王羲之七月都下二帖真迹卷::弘历::墨迹与钩模，品如形影分。千秋赏鉴家，聚讼徒纷纷。二帖名久膻，片羽真不真。贞观暨绍兴，小玺文如新。聊当面目观，还轻耳食伦。
山居喜刘子中见过::王翰::几年江海厌风波，千里云林竟若何。为喜故人深赴约，不辞此日远相过。鸟啼芳径春应尽，花落名园草渐多。世事纷纷那可问，与君对酒且高歌。
【南吕】一枝花_惜春夺残造::马致远::惜春夺残造化功，占断繁华富，芳名喧上苑，和气满皇都。论春秀谁如，一任教浪蕊闲花坞。正是断人肠三月初，本待学煮海张生，生扭做游春杜甫。【梁州】齐臻臻珠围翠绕，冷清清绿暗红疏，但合眼梦里寻春去。春光堪画，春景堪图，春心狂荡，春梦何如？消春愁不曾两叶眉舒，殢春娇一点心酥。感春情来来往往蜂媒，动春意哀哀怨怨杜宇，乱春心乔乔怯怯莺雏。春光，怎如？绿窗犹唱留春住，怎肯把春负？长要春风醉后扶，春梦似华胥。【隔尾】休耽阁一天柳絮如绵舞，满地残花似锦铺，九十日春光等闲赠。云窗月户，狂风聚雨，休没乱杀东君做不得主。
御花园::胡助::朱扉金锁绿如云，雨露恩光草木新。若识九重临幸意，花时人世一般春。
赠殿卿::李攀龙::前年赐环承主恩，去年解裾辞王门。身经畏途色不动，心知世事口不论。自顾平生为人浅，羡君逃名我不免。自怜垂老尚凭陵，羡君混俗我不能。有酒便呼桃叶妓，得钱即饭莲花僧。
宿凤凰山上方怀古四首 其二::项炯::石壁削下三千尺，挂我双屐栖林庐。潮声夜半起天末，月色秋高照雨馀。禅榻了无罗绮梦，酒家或见凤鸾书。塔根藓骨化黄土，宁使人间疟鬼除。
蝶恋花 聚骨扇::完颜＊::几股湘江龙骨瘦。巧样翻腾，叠作湘波皱。金缕小钿花草门。翠条更结同心扣。金殿珠帘间永画。一握清风，暂喜怀中透。忽听传宣须急奏。
寿御史中丞::魏初::丞相勋名纪太常，君侯忠鲠复腾光。青宫意注文贞笏，白简风生肃政堂。守道自当成豹变，击强初不待鹰扬。黑头事业磨崖颂，要共生平日月长。
德寿春帖子八首::曹勋::腊余七日换年华，玉砌青萱半吐芽。竹色松声清似玉，未须剪彩作春花。
偈颂二百零五首::释正觉::不习禅，不论义，铺个破席日里睡。想料上方兜率天，也无如此日炙背。
浪淘沙::晏几道::丽曲醉思仙。十二哀弦。秾蛾叠柳脸红莲。多少雨条烟叶恨，红泪离筵。行子惜流年。鶗鴂枝边。吴堤春水舣兰船。南去北来今渐老，难负尊前。
送文大监赴召::阳枋::云门大卷声铿锵，不比寒谷号蛩螀长笑归来书满床，着眼不用垂簪裳。夤缘仕版亦逢场，一鼎热处元清凉。年来道心包乾刚，鉴净水止无迎将。付物大公齐混茫，玲珑窗牖开八荒。霁月海东悬秋霜，照破蒙昧横津梁。不才曹资如点狂，柱倚宝瑟心陶唐。冰轮玉井情徜徉，祥云丽日希余光。布帛菽粟味尤长，寻绎此乐徒激昂。颀美人天西方去，许我立雪来其旁。欲坐春风吸余芳，听说夜话摅中肠。又闻催归侍玉皇，挈堤北斗斟天浆。净洗世表尘昏黄，席此广宇归康庄。起舞掉头帆飞扬，誓鸣急桨随乌樯，参同希传魏伯阳。
登嘉州凌云寺作::岑参::寺出飞鸟外，青峰戴朱楼。搏壁跻半空，喜得登上头。殆知宇宙阔，下看三江流。天晴见峨眉，如向波上浮。迥旷烟景豁，阴森棕楠稠。愿割区中缘，永从尘外游。回风吹虎穴，片雨当龙湫。僧房云蒙蒙，夏月寒飕飕。回合俯近郭，寥落见行舟。胜概无端倪，天宫可淹留。一官讵足道，欲去令人愁。
别元九后咏所怀::白居易::零落桐叶雨，萧条槿花风。悠悠早秋意，生此幽闲中。况与故人别，中怀正无悰。勿云不相送，心到青门东。相知岂在多，但问同不同。同心一人去，坐觉长安空。
画菜次米仲谊韵::凌云翰::菘韭堪为早晚谋，老夫正欲拔其尤。园葵自觉能防夏，野苋谁知亦有秋。偶为画图思鲁直，肯因齑臼说杨修。少陵莫道贫如庾，露薤盈筐不待求。
西河（岳阳）::杨泽民::形势地。岳阳事见图记。因山峭拔耸孤城，画楼涌起。楚吴巨泽坼东南，惊涛浮动空际。半天楼栏翠倚。记人凤舸难紧。空馀细草没章华，但存故垒。二妃祠宇隔黄陵，精魂遥接云水。蟹鱼橘柚渐上市。是当年屈宋乡里。别有老仙高世。袖青蛇屡入。都无人对。唯有枯松城南里。
临江仙::牧常晁::服气咽精吞七曜，存思想化三车。飞罡噀水散名花。词章勤奏达，吟咏酌流霞。外事何干于内境。有为功力何赊。饶君作福等河沙。不明玄牝窍，特地隔天涯。
失调名::吴礼之::我不成、心酸眼软。
送詹承旨致仕还乡::释宗泐::玉堂学士老归田，圣主垂情赐宝篇。辟谷张良方遂志，散金疏广共称贤。晴江画舫波涛稳，秋浦黄花雨露偏。应梦榻前催草诏，夜深宫使送金莲。
金石山林宣参山房::李壁::高处浑无一点尘，平川极目净於茵。松声满院日亭午，世味着人谁识真。倘乞半岩容卜筑，仍留别浦待垂纶。寒灰岂复重然望，独爱新诗语不陈。
得寿臣三弟书 其一::俞明震::烽火连天白发生，开函收汝泪纵横。枉谈陈迹埋经史，剩有馀年到弟兄。归计忽兴闾墓想，惊魂如听乱离声。传家世业从今尽，留待桑田学耦耕。
浪淘沙令::王哲::人要悟黄芽，忽恋荣华。俗家出了做仙家。物物拈来都打破，藉甚婴娃。蓬岛现光华。翠雾红霞。长春园里看灵葩。覆焘清光仍自许，得得休夸。
声声慢·滁州旅次登楼作和李清宇韵::辛弃疾::征埃成阵，行客相逢，都道幻出层楼。指点檐牙高处，浪拥云浮。今年太平万里，罢长淮、千骑临秋。凭栏望，有东南佳气，西北神州。千古怀嵩人去，还笑我、身在楚尾吴头。看取弓刀，陌上车马如流。从今赏心乐事，剩安排、酒令诗筹。华胥梦，愿年年、人似旧游。
春晴::王安石::新春十日雨，雨晴门始开。静看苍苔纹，莫上人衣来。
奉柬浙东索士嵓佥宪二首 其二::丁复::少微婺女接高冥，长立寒宵望使星。支郡问民秋弭节，泮宫延士晓谈经。云深仙石群群白，天外神山个个青。不独豺狼走荒绝，亦闻蛟蜃落沧溟。
自赞::陈郁::年方九秩开，丹脸映碧眼。习静寸心安，味穷百事懒。由中以致和，闻道亦非晚。噫，十年撰述幸随龙，二圣在天应默眷。
自三峡桥至栖贤寺二首 其一::缪荃孙::断峡虹桥跨，乱山云锦张。深潭半青黑，古树杂丹黄。久堕微尘劫，难开说法堂。诸天图象在，百轴宝琳琅。
韩信::张耒::登坛一日冠群雄，钟室仓皇念蒯通。能用能诛谁计策，嗟君终自愧萧公。
亭南书隐为贡友达作::释宗泐::敬亭南野阔，家世旧云林。三亩水边宅，半生灯下心。閒依渭叟钓，醉与楚狂吟。门外无车马，年年草自深。
中秋下浣次计幕诸公佳什之韵 其二::赵善括::短棹夷犹任去留，尘劳今日暂休休。飞觞莫问重城晚，揽镜须惊两鬓秋。千里归艎何日到，一眉晴绿与云浮。殷勤更问黄花信，准拟重阳一再游。
次韵答邵户部文敬前后得七首 其五::李东阳::来往邮筒不断诗，君才真似茧中丝。词华彷佛三王后，字画分明两晋遗。得失寸心元自许，品题今日岂吾私。吴江落木何须道，浑胜当年未见时。
观军装十咏·袍::高启::雕锦剪花团，三边总认看。寻常不肯着，风雪念兵寒。
次韵韩康公对雨即事有怀五弟::苏颂::燕间谁伴泛金焦，注想鴒原望泬寥。接客后堂聊造适，偃藩临汝正逍遥。齐名孟季须爰立，一致夷聃异反招。笔札文章俱第一，风流今不数三萧。
寿乡守张秘阁 其二::方大琮::家学源流今吏师，宽严殊剂亦殊施。豪宗咸服薤一本，野老齐歌麦两岐。最课休声无地着，芳名姱节有天知。请将郡志从头数，高直蓬山更有谁。
读项羽传二首::释智圆::频年战胜恃雄强，历数分明在彼苍。堪笑范增无异识，不能令主事高皇。
满江红 其一 寿禾中严质人::徐釚::甲子重开，看双鬓、丝丝记取。休回首、高歌亢节，壮怀几许。击碎唾壶冰一片，蠹残书卷香千缕。待葛巾、野服友柴桑，翁为主。君平肆，谁堪与。子陵钓，空延伫。指南山作寿，苍崖高踞。华萼堂中迷昼锦，鸳鸯湖畔看烟雨。但芒鞋、竹杖偏山川，无他语。
宫词一百首 其五十五::岳珂::仙源瓜瓞庆绵绵，玉叶金枝亿万年。天意睦亲流圣泽，已增宫院讲书员。
古道秋风::黎瑜娘::野草寒烟眼望荒，秋风飒飒树苍苍。不知此地是何处，怕听猿啼恐断肠。
寿虞丞相 其八::员兴宗::千龄期运到如今，古佛更生愿力深。鼎铸万方陶冶地，灯传一点圣贤心。全机径度曹溪水，大地同沾傅野霖。从此不须忧岁旱，桑麻处处树阴阴。
往鄜州::张公药::出门旋复入崎岖，行路真将蜀道如。埽冻村童烧积叶，趁春田妇鬻新蔬。雪花被岸中流黑，云气涵山众壑虚。老子频年厌羊酪，故溪新绿正肥鱼。
芍药::赵完璧::一枝红药紫峰前，半出青丛露未乾。脂粉不缘妆镜晓，尘凡适偶玉台寒。芳姿苦惜忘斑鬓，清赏长将倚画栏。锦瑟无声终日醉，黄昏犹约隔年看。
题王节妇::方孝孺::妾入君门知有夫，夫虽不幸夫子孤。人生必死死即已，大义一失将安图。尔有金如山，我有心匪石。头发可断头可得，以死报夫奚所惜。幽哉猗兰芳，在彼涧水湄。荆棘非不繁，永终保令姿。千秋万载苟可灭，白日成尘海成血。
翁字韵四首一首原韵谢唐铁翁惠碧桃二首赠别桂阳范伯宁三首美铁翁四首病中自广 其四::符锡::年过半百巳成翁，岭表一官如梦中。野人炙皆竟何有，岐路亡羊老未通。弥论大造笑元宰，节量此生非化工。赤城玄圃乌乌在，问道鼎湖常下风。
寄题外氏松源绍祖亭 其二::李纲::外族云峰畔，新亭烟水滨。儿童旧游地，感慨易沾巾。竹里锵鸣佩，山边缭素绅。何当俯轩槛，一览物华新。
和陶答庞参军六首::苏轼::我见异人，且得异书。挟书从人，何适不娱。罗浮之趾，卜我新居。子非玄德，三顾我庐。
本斋::赵蕃::王之母之弟，徐子父之友。徐学自赣翁，王则因病叟。游目乡闾中，孰若二士秀。为汝名本斋，乞言置汝右。如病资药石，如饥待粮糗。嗟余亦老矣，门户百年旧。躬耕贫无田，为圃圣所陋。家携一束书，勉汝期日懋。
卜算子 伤逝::蔡淑萍::阿母傍柴扉，清泪纷如霰。游子衣单月似霜，隐隐青山远。万里竟何成？空把流光恋。十五年来子满枝，怨也何须怨？
唐仲暹送鱼::李昱::唐生寄我双鱼美，老婢挥刀割晓霜。迟子不来秋夜永，坐看秋月引杯长。
步大兄原韵留别之作二首 其二::费墨娟::双泪难支落绮筵，人生聚散总由天。久违色笑嗟身远，惯省晨昏仗汝贤。怕听阳关歌一曲，那堪别路隔三千。归帆安得长留住，尽日谈诗莫转旋。
甲子初春即事六首::杨万里::腊去寒犹在，春来花未开。东风忽然到，放尽一园梅。
题赵处仁竹泉所::贝琼::王孙宝玦已流落，九马不复归长安。梨园歌舞入残梦，白屋无人空翠寒。流泉汨汨如流乳，竹应笑歌成律吕。酒酣濯足望洞庭，一片潇湘隔秋雨。有鸟有鸟来丹山，羽衣五色朱其冠。人间腥腐不足饱，食汝竹实饮汝湍，为汝一出三千年。
暑夜闻松声::汪炎昶::老松叶閒风所藏，露气引风风正狂。吹云去作何处雨，馀力犹能为此凉。来从月里觉愈爽，助以溪声听更长。椎床抚几喜欲绝，赤日杲杲升扶桑。
诏赐金海乘凉诗 其三::严嵩::长松影里频移席，红藕香中谩驻桡。玉殿金亭来避暑，若非缘福也难消。
句::孙仲鳌::名向阿衡篇里得，书从复古殿中来。
访郭白峰山庄不值留题二首 其一::王慎中::东郭先生真好静，柴扉聊寄碧林间。青山舍后经秋老，流水门前尽日閒。禾廪不茨禽共食，松巢无扰鹤知还。一廛欲买相从隐，此地由来可闭关。
闺中读书::何玉瑛::文采翩翩亦未宜，大家遗训恰须知。古来列女非无传，不在多闻在取资。
望江南 其七::杨慎::故园好，最忆阅耕亭。流水两地分丽泽，好山四面列围屏。修竹绕青青。
晚眺二首 其二::林季仲::病与老相守，慵思静自便。故园三径菊，归路一蓑烟。高下云连谷，纵横水护田。凄凉千古事，簇簇夕檐前。
百宝装::晁端礼::枫叶初丹，苹花渐老，蘅皋谁系扁舟。故人思我，征棹少淹留。一尊潋滟西风里，共醉倒、同销万古愁。况今宵自有，明月照人，逼近中秋。常爱短李家声，金闺彦士，才高沈谢何刘。片帆初卷，歌吹是扬州。此心自难拘形役，恨未能、相从烂漫游。酒醒时，路遥人远，为我频上高楼。
汴水即事::祖无择::波狂如箭雨如丝，汎汎扁舟瞥鸟飞。睡起讴鸦乍鸣橹，却思村舍听邻机。
送张子野知虢州先归湖州::梅尧臣::未赴虢太守，暂归吴兴家。吴兴近洞庭，橘林正吹花。君当橘柚时，摘包带霜华。清甘不楚齿，若酒倾残霞。鸡山小女儿，姹姹两发丫。褭褭上氍毹，嘈嘈弄琵琶。是时与之醉，何似走尘沙。
登南州奇观，前临大江浮桥，江心起三石台，::杨万里::梅边楼阁海边山，银竹初收霁日寒。看著南州奇观了，人间山水不须看。
昭君怨::吴龙翰::汉家金屋贮蛾眉，六宫何啻三千姬。中有一姬倾国色，可怜不到君王知。毛生笔下真少恩，玉颜黑子迷妍媸。君王按图不入眼，出身远嫁单于妻。盈盈泪眼边月照，萧萧愁鬓胡风吹。不忧死作龙城鬼，贞魂长在深宫里。犹胜男儿未贵时，咫尺金门如万里。
惠楙吉水轩二首 其一::孙觌::演漾浮清樾，千凝漫绿莎。更无野鸟渡，自有窟蟾过。短绠飞苍雪，长缨卷素波。会须号一噫，霹雳起龙梭。
雪狮儿 赴沪归，用前韵又寄逸人::吕小薇::征鸿归也，海楼倚处，晤言如昨。依旧风神，认取吟笺残角。几回思索，早不似荒村篱落。夕阳好、重插黄花，晚香盈屋。四十年来胸廓，喜人间换了，风霜任恶。漫漫修途，长念离猿别鹤。心魂能托，化万缕千丝拧著。珍后约，休负井冈山绿。
咏赤玉石子::弘历::两间粹气英华积，绛云一握光而泽。瑰宝非璜亦非璧，象同鸡卵融黄白。夏扶血勇面常赤，节士之贞介如石。
渔曲 其三::屈大均::花中藏跳白，出没少鱼惊。向夕鸣榔去，知予是月明。
戏悼如禅师::嵩禅师::继祖当吾代，生缘行可规。终身常在道，识病懒寻医。貌古笔难写，情高世莫知。慈云布何处，孤月自相宜。
望太行::屈大均::一石连千里，峰峰石上标。北襟恒岳大，西接华山遥。口外非戎索，关中本汉朝。茫茫形胜在，天险为谁骄。
送姚杭州赴任，因思旧游二首::白居易::与君细话杭州事，为我留心莫等闲。闾里固宜勤抚恤，楼台亦要数跻攀。笙歌缥缈虚空里，风月依稀梦想间。且喜诗人重管领，遥飞一醆贺江山。渺渺钱唐路几千，想君到后事依然。静逢竺寺猿偷橘，闲看苏家女采莲。故妓数人凭问讯，新诗两首倩留传。舍人虽健无多兴，老校当时八九年。
所失吟::邵雍::所失弥多所得微，中间赢得一嘘欷。人荣人悴乃常理，花谢花开何足追。偶尔相逢却相别，乍然同喜又同悲。只消照破都无事，何必区区更辩为。
次韵刘石香寄怀二首 其一::翁同和::平生六凿溷天游，文囿名场亦暂留。江上偶然馀一秃，世人犹自说三刘。薄寒正蜡寻山屐，夜雨偏回泛剡舟。万众天涯同怅望，岂容宋玉独悲秋。
渔家傲::杜安世::疏雨才收淡泞天。微云绽处月婵娟。寒雁一声人正远。添幽怨。那堪往事思量遍。谁道绸缪两意坚。水萍风絮不相缘。舞鉴鸾肠虚寸断。芳容变。好将憔悴教伊见。
贺王明府政莅新安 其一::张嗣纲::墨绶遥承汉诏新，分符初向粤江滨。单车暂尔驰青海，三异应知动紫宸。一路福星花满县，万家生佛泽如春。吾侪共有弹冠庆，北斗旗挥靖不尘。
误佳期::吴绍烈::连日落花风雨。误却归期几许。重来不见蝶翻飞，惆怅春将去。缱绻白云闲，寂寞川江暮。待将归去觅寒梅，路怯千山阻。
嘉靖丙寅八月十日祝万寿::赵完璧::圣主仙龄甲子周，西风吹喜溢中州。赤天星彩光宸极，琼岛烟波度海筹。万国衣冠朝紫府，五云幽冀仰丹丘。轩黄身世全无补，天保高歌舞未休。
绿窗诗十八首 其八::孙蕙兰::楼前杨柳发青枝，楼下春寒病起时。独坐小窗无气力，隔帘风乱海棠丝。
遣悲怀三首·其一::元稹::谢公最小偏怜女，自嫁黔娄百事乖。顾我无衣搜荩箧，泥他沽酒拔金钗。野蔬充膳甘长藿，落叶添薪仰古槐。今日俸钱过十万，与君营奠复营斋。
贺李方叔得眉山玉堂赐马公自书券::李之仪::帝闲万马皆天宠，一一尽是真龙种。欲知志气吞万里，骏意向人耳双竦。翰林下直出玉堂，狨鞍宝辔声琅琅。传呼一声惊里闬，新向庭中赐骕骦。明年乞得东南守，画舸西河卧载酒。免令此马老江山，故用赠君良独厚。怜君从来家苦贫，坐冷儒士喜意新。自书券字甚雄伟，作书远报江河人。翰林好士裴丞相，知君亦负玉堂望。愿君宝此。
蓬莱仙人歌::洪朋::吾闻三山在海底，贝阙珠宫照天地。谁其尸之玉鍊颜，耕耘五德长不死。我欲遐登不惮遥，隔以弱水三万里。向来名字落人间，传道蓬莱第一仙。吐凤雕龙乃馀事，惊蛇走兔不作难。浪凭徐福通消息，宝唾傥与春风还。
绝句二首 其二::朱淑真::嘉胜春幡袅凤钗，新春不换旧情怀。草根隐绿冰痕满，柳眼藏娇雪里埋。
赋得自君之出矣九首 其八::添雪斋::自君之出矣，满池枯梗积。思极可埋骨，千年得化石。
牧牛词::王恕::童儿长成何所求，农家职守惟牧牛。春风著物百草长，驱牛啮草来沙洲。童知牛性不择草，遇丰茸处俱堪留。乘闲好弄三孔笛，绿杨影里声悠悠。天上日车休轣辘，少待吾牛饱其腹。牛得饱兮安吾心，牛不饱兮愧吾牧。不施鞭朴牛驯扰，顺牛之性无机巧。牛蹄行，牛尾摇，背上闲闲立春鸟。高下陂陀任所之，牛日服兮牛不知。呜呼司牧尽如此，人间那受饥寒死！
次韵酬清脩老::方岳::玉堂老作清脩记，曾许渠为我辈人。髣髴三生虎溪笑，偶然一见面如春。
潘子真用悭字韵劝香城人葺陈陶书堂因和之 其一::洪刍::一宿层城饭香积，六年清镜改朱颜。陈陶仙去书堂坏，罗幕尘生春昼闲。每向山头望城里，直疑天上非人间。可能分我寻常地，抹月批风想不悭。
九日访张子直承出看花戏书学舍五首 其五::程颢::桃李飘零杏子青，满城车马响春霆。就中得意张公子，十日花前醉不醒。
德远叔坐上赋肴核八首 其四 蜜金橘::杨万里::风餐露饮橘洲仙，胸次清于月样圜。侠客偶遗金弹子，蜂王撚作菊花钿。
冬日杂诗 其三::洪存恕::微雨滋桥迹，深烟敛市声。滩涛乘夕怒，原草冒冬荣。新冢鬼多客，荒途人尽兵。独寻茅店饮，杯里有承平。
出塞曲五首 其四::王慎中::邀隽分追五单于，干戈扰扰不胜俘。生掠降戎侦竁幕，衔枚一夜到狼胥。
雪中由玉河泛舟复至玉泉山 其一::弘历::密点还疏点，冰心复水心。被田同畅悦，助景好探寻。入沼无痕化，推篷有冷侵。不知谁戴氏，仿佛泛山阴。
咏武夷::蔡沈::四曲游人欸乃歌，旧矶千古老渔蓑。题诗岩下人来往，春雨年年长绿莎。
即景（二首）::陶安::滩头偃木似人睡，波面小船如鸭浮。何况浔阳尤在上，两潮欲不过舒州。
题偶耕书屋送谢右溪西归兼东左溪::唐顺之::长君昔挂西曹冠，青风漠漠沧江寒。少君复谢薇省吏，身世飘飖忽如弃。归来对坐四壁居，箧中一卷种树书。谁言丘壑足枯稿，折腰昔日今何如。五月黄梅雨茅屋，麦苗满田蚕上族。童稚欣欣笑相语，但免饥寒百事足。吴国樗生少好游，三仕无成感四休。巳道栖栖非我事，将从沮溺问良谋。
题梅::顾敏燕::寒中唯有梅知己，为唤东风俏发枝。非是今生香彻骨，人间谁愿结相思。
寄胡敬方::解缙::梁鸿海曲窜，贾谊长沙谪。儋耳苏子瞻，夜郎李太白。君家忠简在幽州，功名自分随烟流。一朝行召入宣室，君臣鱼水还相投。我视诸公岂俦匹，十年曾侍金銮侧。朔风吹梦入河州，细语荒郊秋一叶。临行天语重丁宁，万里西行劳圣心。乡人怜我休太息，飞鸟终当还旧林。
骑立山祷雨诗二首 其一::赵鼎臣::绝壁临无地，飞泉落半天。潭中看止水，涧下响惊川。江汉威南及，嵩邙势北连。寻山应最易，骑立众峰前。
月夜偶成::百保::飒飒金风木叶飞，银河皎洁漏声微。一窗凉月明如水，乡梦因何不肯归。
纪行诗 其二十一::周伯琦::南坡延胜槩，一舍抵开平。地蕴清凉界，天开锦绣城。雷轰驼鼓振，霞绚象舆行。填道都人士，瞻前戴圣明。
如梦令 祝江海学刊复刊::唐圭璋::休怅繁花经雨。今幸琼楼消雾。赤帜映朝阳，万里彩云飞渡。奔赴。奔赴。四化长征新路。
谒金门::陈克::深院静。尘暗曲房凄冷。黄叶满阶风不定。无端吹酒醒。露湿小园幽径。悄悄啼姑相应。半被余熏残烛影。夜长人独冷。
读《高旅诗词》题后 其二::何永沂::当年诗聂倩谁和，隔岸观棋咒烂柯。识得祖龙真面目，史家掷笔费吟哦。
次韵茂元独速歌::刘子翚::大儿行文学苏黄，暗潮无声走茫茫。小儿分题拟甫白，手抉蟆颐取冰魄。自成机杼谁如君，悲歌乃有可怜色。晓来春归荠叶新，青女摧之良不仁。那知妙龄气如许，一睨辟易惊千人。我亦归为村衰翁，接花成条欹屋红。跣行肯追蹀躞步，杯饮不羡琉璃锺。相逢他事不发语，醉面彻日承溪风。君不见丰碑模糊立岘首。又不见繐帷虚斟百眉侑。何如吾侪见在身，有口犹堪著醇酎。陶陶兀兀未全非，赫赫炎炎岂长有。砚峰绝顶抚孤松，伊谁及此苍髯寿。
送胡检阅::陈著::尘鞅纷纷走畏途，眼中得见古璠玙。利名抑末有知己，骨相虽癯却饱书。已把三长修信史，应无千斛到清居。文章到地此为最，凤阁鸾台次第除。
梁贡父学士江行阻风图::邓文原::匡庐枕长江，彭蠡居上游。我幼不识风涛怒，但喜青山绵亘急橹鸣中流。老来行道增百忧，山有虎兕水次多蛟虬。梁公示我江上图，空斋飒爽回高秋。想见飞廉簸荡驱阳侯，雷鼓动地万貔貅。连樯十日不得发，何异骏马伏枥鹰在韝。行人徼福古祠下，洁觞置酒旨且柔。小姑倚绝岸，彭郎渺孤洲。脉脉关情隔烟水，不如天孙绝汉从牵牛。明发风止江镜净，楚天无际来棹讴。回首系舟处，惟有参差烟树飞凫鸥。世事翻覆那有定，人生忧乐为谁谋。慨彼东逝川，白日不得须臾留。濯沧浪，委浮休，买田结屋山之幽。撷芳钓鲜亦足乐，安用高门列鼎冠盖誇鸣驺。
破庵和尚赞::释法薰::百元能，得人憎。火是钓鳖，日裹藏冰。养子不曾教，绳上更安绳。谷孤古东山正脉，乌户呼真本川僧。
潞河阻冻戏赠文衡山五绝 其四::黄佐::阖闾城下浩烟波，日日沙头载酒过。垂杨系艇不知数，一纸黄庭双白鹅。
归后遣书问讯李敷文::戴复古::忆作南州客，归来东海滨。尚怀忧世志，忍说在家贫。老作山林计，梦随车马尘。郁孤台上月，无复照诗人。
送李湘石宋萸湾回蜀二首 其二::王再咸::吹残尘梦堕苍茫，客里光阴雁数行。弹指十年新旧雨，伤心万古别离场。回帆大海天无岸，卧地寒花夜有香。遥指扶桑鸡唱处，崦嵫何计补斜阳。
圆通阁寺门即目::陈维崧::残城延古寺，细岸夹春塘。寂寂落暝翠，幽幽闻野香。花深垂钓客，竹罨浣衣娘。趺坐少言说，吾师斋磬凉。
半塘寺::黄淳耀::半塘禅寺古，屈铁变樛枝。白业三生力，苍烟六代思。法衰龙象至，经妙鬼神悲。一悟真空理，沧江月上迟。
湘阴道中::何彦::迢迢南望又长沙，竟日驱车到海涯。云暝溪桥迷去马，雪寒枯木点啼鸦。村舂市店游人道，烟火疏篱野老家。几度观风独惆怅，咨诹今已愧皇华。
赋樊氏园双花::李处权::天地有至和，薰蒸效兹祥。异哉桃李蹊，葩萼俱作双。纷纷承朝露，一一含春阳。飞来两珍禽，文采粲成章。鸣集芳树间，其音美如簧。近君白玉堂，奉君黄金觞。君家伯仲贤，人物伟相望。衣冠作嘉话，何止跨一乡。永言棣华好，歌乐殊未央。我赋角弓诗，封植讵可忘。
登北固山亭::李涉::海绕重山江抱城，隋家宫苑此分明。居人不觉三吴恨，却笑关河又战争。
罗敷行::顾野王::东隅丽春日，南陌采桑时。楼中结梳罢，提筐候早期。风轻莺韵缓，露重落花迟。五马光长陌，千骑络青丝。使君徒遣信，贱妾畏蚕饥。
寄家因东西南北四韵就寓怀 其四::曹义::退食闲行禁城北，平林惨淡无颜色。光阴荏苒秋又冬，乌兔循环朝复夕。上苑霜酣枫叶红，御沟月浸芦花白。归来默默掩重门，坐拥吟眉寒恻恻。
秋日同刘陆韦诸博士冰井寺宴集::郑学醇::寺后秋山落木纷，寺前秋色净沄沄。岩阿雪作千花散，石窦泉从一道分。钟定乍飞员峤月，剑归犹带洞庭云。天涯莫送凭高目，何限联翩北雁群。
讲德联句::皎然::先王设位，以正邦国。建立大官，封植有德。——潘述二南敷化，四岳述职。其言不朽，其仪不忒。——汤衡暨于嬴刘，乃创程式。罢侯置守，剖竹分域。——皎然赫矣皇唐，康哉立极。精选藩翰，庸资正直。——潘述爰命我公，东土作则。克己恭俭，疲人休息。——汤衡济济闾閈，油油黍稷。既富既教，足兵足食。——皎然恤其凋瘵，剪其荆棘。威怀逋叛，扑灭蝥贼。——潘述疾恶如雠，闻善不惑。哀矜鳏寡，旌礼儒墨。——汤衡乃修堤防，乃浚沟洫。以利通商，以溉嘉谷。——皎然征赋以节，计功以时。人胥怀惠，吏不能欺。——潘述我政载孚，我邦载绥。猛兽不暴，嘉鱼维滋。——汤衡肃恭明神，齐沐不亏。岁或骄阳，雨无愆期。——皎然帝嘉有庸，宠命来斯。紫绂载绥，金章陆离。——潘述资忠履孝，阅礼敦诗。明德惟馨，自天祐之。——汤衡
除夕醉歌二首 其一::何景明::今岁相逢惟此夕，美人金樽莫虚掷。千金一刻真可惜，夜久衾帷望河汉。寒星欲没明灯烂，长歌坐待东方旦。
清华道中::郭象升::晓邑苍苍竹，秋光泯泯溪。笋舆三里路，茅店数声鸡。市冷餦餭薄，沙颓碌碡低。孤云起天表，心折太行西。
丁巳除夕 其一::黄浚::峥嵘岁云暮，称诗涕长潸。平生闭门人，排闼忧如山。昊天何荐瘥，迫使民命艰。谗夫始鸱张，大宝尸愚孱。寖寻抉馀纪，战气波人寰。坐令沦泗鼎，层累窥豪奸。晚怜虎豹死，么䯢临九关。善词楚台士，绝叫畴援攀。固知贞起元，王运循如环。奈此逆旅期，千春辞难还。旁劳读谶子，诏我忧与患。永年甲兵底，暂恋眉睫閒。不须照恒河，历劫疲心顽。
舟中即席和答何艮所明府::湛若水::循吏千秋无续传，凤凰今复见鸣时。莫言王道人心远，且听民谣载路辞。一曲新诗闻沕穆，三杯立地到希夷。典刑乡里孤踪在，清献当为百世师。
送郑说之歙州谒薛侍郎::刘长卿::漂泊来千里，讴谣满百城。汉家尊太守，鲁国重诸生。俗变人难理，江传水至清。船经危石住，路入乱山行。老得沧州趣，春伤白首情。尝闻马南郡，门下有康成。
摇兀篇::洪焱祖::官舆兀兀官船摇，日百廿里驰轻飙。舆夫舟子气色骄，老我摇兀不自聊。颠顿肺肠酸髀腰，体疲寒热来如潮。昏暮稍憩沽酒浇，鸡啼蓐食愁明朝。更愁椎鼓发中宵，翻羹倒釜弗停桡。忆乘下泽何逍遥，误落尘网中心焦。古人所见何其辽，尚厌聒耳弃一瓠，渠肯受此风旌飘。
辽东::孙谟::辽阳形胜接幽燕，关塞中分势极天。渤海东流环一面，浑河西去尽三边。何年互市来良马，此日屯耕有废田。谷问开平旧功业，野狐山北遍荒烟。
题楼仲尚赠画四首 其一 竹::秦鸿::凉飔流兮自太古，抚我敲铿振我羽。韵欲成兮虚还无，月中昨夜春飘雨。
闻周仲修复致仕::邹浩::继述嘉谋圣主知，拂衣缘底便言归。往而能返非难事，安不忘危是识机。西子扁舟藏国艳，鲈鱼一箸出江肥。公乎有地相容否，才脱拘挛去似飞。
野外::王令::绿野爱平宽，偶来或永叹。村儿骇车马，野犬吠衣冠。乱草无闲地，斜阳有去鞍。良田半蹊径，始信直行难。
题养正图六十首 其十 善言格天::弘历::移相及民岁，孤立将焉托。载拜贺善言，天高听早诺。三舍廿一岁，或亦失穿凿。
八月十八日天晓二首::方回::木犀花正盛，吹入满楼香。不是人无寐，焉知夜已长。树鸣秋雨急，潮过海天凉。自觉衣裘少，侵寻近肃霜。
三岩洞::皇甫汸::峭石何年断，飞泉竟日闻。虚堂秋易入，晴树雨难分。夜似观庐瀑，朝疑带楚云。坐深罗袖冷，犹自恋氤氲。
黄云左关::陈献章::万丈黄云千丈山，金粟花开不等閒。金粟氤氲塞两间，吁嗟乎金粟丈人，与尔同岁阑。
浣溪沙 其二 珊瑚怨为云孙悼聘姬::邹祗谟::花落声中听杜鹃。多情紫玉化成烟。珊珊小影是非间。无可思量裙簇蝶，不曾容易被裁鸳。今生已结再生缘。
四顶山::张彦修::翠峦齐耸压平湖，晚绿朝红画不如。寄语商山闲四皓，好来各占一峰居。
南塘暝兴::白居易::水色昏犹白，霞光暗渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
题渊明抚松图::胡奎::渊明与孔明，出处各有道。乃知归来辞，即是出师表。盘桓抚孤松，全身以为宝。
抛球乐 中秋荔湾待月::陈洵::罨画溪流叠翠屏。晚罨颦黛自然生。闻香露叶清吟地，摇梦风灯旧霸城。佳约无端暗，水调依稀最有情。
雪壑海云使君所自号也 其一::黄玠::云来雪壑阴，云去雪壑明。未见雪壑面，已闻雪壑名。岂谓众皆浊，常使我独清。
溪村即事二首::王镃::春深水暖鳜鱼肥，腰筥山童采蕨归。一路蜜蜂声不断，刺花开遍野蔷薇。
雷发散雨书怀::刘宰::畾雷惊散半空雨主，赫日冲开万里云。依旧炎炎还酷暑，南来犹幸有晴薰。
殿前欢·畅幽哉::贯云石::畅幽哉，春风无处不楼台。一时怀抱俱无奈，总对天开。就渊明归去来，怕鹤怨山禽怪，问甚功名在？酸斋是我，我是酸斋。
送都运陈炜以烦言去::李昴英::铁汉从来去就轻，当年乌府树风声。福星临分人安乐，浊世如泥志洁清。祠命忽传奸吏贺，归装绝少担夫惊。退庵本惬家林兴，父老攀辕却有情。
游小洞山寺口占::金朝觐::非梦忽疑梦，惊心转自猜。入山寻故径，隔树识莲台。危石如累卵，依然次第排。缘何初到者，不异旧曾来。
立春日春帖子 其四::弘历::玉狗鸿龙同运斗，青旗苍旆恰宜人。一从花信传春信，今岁四时总是春。
清明前一日晦窗来京小酌相约赋此::吴金水::忧深不觉万花辰，只劝壶中潋滟春。都邑已亡千岁郭，羲和犹骋九天轮。横流他日成沧海，倦蝶先期作化身。珍重今宵能此会，裁诗聊记帝乡尘。
忆旧游 丁亥仲冬既望游西溪用樊榭韵::问云::正风吟短棹，鹭点寒烟，山敛修眉。纵目敲舷处，试呼禽并入，听语林埼。乱芦戴雪曾记，幽隐拨弦丝。怅挂榻长游，骑鱼未返，柳暗柴扉。藏机，凭栏意，称置酒添香，燃炷裁诗。眼底霜溪迥，叹纷纭尘市，红泪沾衣。漫教扇举清唳，孤影没余晖。又远火分暝，青萍荡碧船自归。
西湖即事::陈琏::灵雨浥流尘，旭旦明芳甸。乘兴出闉阇，行行恣游衍。沿堤访古迹，临水列华宴。蕙风泛羽觞，花露湿文砚。景物岂予顾，所乐在群彦。
水车::邝元阳::上天沛时雨，须臾弥山川。阴阳苟不和，原隰尽涓涓。所以云汉词，众正忧且癫。虽有桔槔劳，泽浅终徒然。何如水车制，驾彼溪涧边。截竹刳长木，轮毂日周旋。□取江河水，一泻如流泉。滔滔靡昼夜，溉彼千亩田。荷锄理沟浍，坐使成洄漩。岁岁无旱忧，处处皆丰年。始知人力巧，可以胜旻天。
春日郊行杂咏 其二::弘历::山村水郭洒然清，不必前途借问程。古寺闭门无客叩，春田经雨有人耕。
春晚野步::陈鉴之::容易老春工，扶藜趁好风。蛙跳蒲细细，燕没絮濛濛。沽酒亦可醉，有怀谁与同。长松古须鬣，无语对繁红。
和许表民湔江驿四题::李新::吹来槐荚细，过去杜鹃悲。惯客久无念，送春閒有诗。
洞仙歌（黄木香赠辛稼轩）::姜夔::花中惯识，压架玲珑雪。乍见缃蕤间琅叶。恨春见将了，染额人归，留得个、袅袅垂香带月。鹅儿真似酒，我爱幽芳，还比酴醿又娇绝。自种古松根，待看黄龙，乱飞上、苍髯五鬣。更老仙、添与笔端春，敢唤起桃花，问谁优劣。
忆旧述今，次晓沧见赠十绝句 其六::丘逢甲::海国诗坛旧主盟，登台坐对玉山清。斐亭钟绝风流散，落日寒芜赤嵌城。
送郑仲远::张九成::仲远英俊人，落笔惊飞电。来自神仙中，风姿冰雪盥。我谪天南陲，君来适相见。忆昔我与君，射策麒麟殿。君时气横秋，九万抟风便。文辞洒星斗，议论倒江汉。便宜上玉堂，不尔登蓬馆。别来二十年，青衫尚州县。兰薰麝所忌，玉洁女多怨。嗟我正衰迟，何阶往论荐。岂有如此人，而得长贫贱。朝廷方急贤，珠璧联清贯。去去行勿迟，九天春昼暖。
六月二十八夜醉作金鉴才老师画山水歌::卢青山::素宣洁若吴女霜，婷婷倚壁垂虚堂。我来举目觑未及，已觉满室生青光。纸上之山静而黑，有如虎蹲欲搏势贲张。谛观山意深无底，一层望过一层苍；谁叱夸娥驰神力，万峰叠向一峰藏。峰脚四五欹枝树，枝间隐隐窥颓墙；嗟尔隐者意不足，隐身之外更欲隐茅房。茅房之侧纸之角，三寸留白为沧浪。纸外五湖波浩淼，长飙日夜吹清凉。画师之笔吾莫测，画师之魂吾能尝：似觉五岳四渎伏纸背，精神透纸喷奇芒。仰观俯想如木立，欲乞中宵画前息。淩明扣户呼朝餐，榻上茫茫馀一席。但见画中云烟横絪缊，有人芒杖行水侧；回首轩眉似相颔，转过斜坡形已失。屐声渺渺回空堂，堂外江山何寂历。
奉和给事寓直::崔峒::桂枝家共折，鸡树代相传。忝向鸾台下，仍看雁影连。夜闲方步月，漏尽欲朝天。知去丹墀近，明王许荐贤。
春日病起十一首 其三::顾璘::一月摊书卷，悠然识故吾。久怀沧海钓，犹系赤城符。竹帛书能事，丹砂却腐儒。携家将白发，吹笛洞庭湖。
三姝媚 手炉::邓潜::炉烟香袅篆。怪葱纤微寒，小红催唤。巧样铜模，镂花纹盖子，藕穿心眼。著火星星，笼袖处暗藏春满。半晌温存，无意传声，偶敲金钏。炙得鹅笙方便。只银甲先除，自然偎煖。妒煞冬郎，近柔荑宛转，被他摩遍。探到圆螺将活套，新笼茸线。一笑呵来仍冻，吟诗弄管。
闻东乡妇女为乱兵驱掠南上甚众::刘崧::朝火南村暮北村，千家今有几家存。君看道路累累者，总是承平长育恩。
杨柳枝::李冰若::玉女窗前日未曛，笼烟带雨渐氤氲。柔黄愿借为金缕，绣出相思寄与君。
东岩石鼓和家悔庵孝廉::李以贞::顽石都堪作警人，唤回尘梦一场春。风波道路豺狼恶，合向名山老此身。
颂古四十四首::释师范::铜公塘，铁奉化。得人憎，得人怕。不是明州人。定说苏州语。
偶见::韩偓::千金莫惜旱莲生，一笑从教下蔡倾。仙树有花难问种，御香闻气不知名。愁来自觉歌喉咽，瘦去谁怜舞掌轻。小叠红笺书恨字，与奴方便寄卿卿。
天仙子·走马探花花发未::苏轼::走马探花花发未。人与化工俱不易。千回来绕百回看，蜂作婢，莺为使。谷雨清明空屈指。白发卢郎情未已。一夜翦刀收玉蕊。尊前还对断肠红。人有泪，花无意。明日酒醒应满地。
山居销夏::马一浮::朝菌安知朔，隋珠不救饥。闲名今已谢，幻病古难医。砾浅宜收钓，帘深莫看棋。诸方犹过夏，百计总成痴。
寄怀李孑云南昌，用其病中旧作韵::黄福基::曲肱长枕簿书眠，苏麓相从竟未然。脱命流离千里外，来书珍惜十年前。久经忧患君能健，谢却江湖我自贤。乱后徐亭朋旧散，肥荷高柳为君妍。
次韵汪教授木犀::吕本中::治药呼医懒出门，每闻乐事漫消魂。秋花带雨寒犹在，老病寻诗日更昏。但见晚霞翻雨脚，不知山石是云根。主人有意留岩桂，要使贫交奉一尊。
送鸣志弟北上补选::陈大猷::三冬离思系浮槎，篱菊天边尽吐华。策马不迷庾岭路，驱车遥指帝王家。一杯共对珠江月，万里晴看碧海霞。驿路有人频折寄，愿闻清梦笔生花。
采菲::曹家达::新绿猗猗剧可怜，颓垣日薄长春烟。十旬苦口酬春病，一掬芳心及早年。下体忍言中道弃，为菹重结醢人缘。杞芽臭味曾相配，回首前期辄惘然。
念奴娇 其四 和羡门韵::尤侗::先生休矣，叹元龙豪气、俯同群碎。借问史公牛马走，岂苦烂羊都尉。满座貂蝉，狗偷鼠窃，偶尔乘天醉。何如寻取，当年初服堪遂。君见入市者乎，朝来骈足，日暮成空肆。损益盈虚都似此，所以步兵思脍。紫绶耶叉，绯衣罗刹，群小皆名鬼。署门谢客，主人今日鼾睡。
鹧鸪天·十载交盟可重寻::魏了翁::十载交盟可重寻。剩於棠茇细论心。云障晚日供秋思，风递荷书作晚阴。纡胜引，豁尘襟。未须紫马去駸駸。玻璃无计留君住，但乞天公三日霖。
塞马图 其二::张羽::阵火照红云，龙庭战未分。全家上马去，应避李将军。
题景娄翁寿藏追次张东海韵::邵宝::乾坤随处是行窝，漫听人间哭且歌。莫问向来登啸地，太湖秋晚水增波。
秋尽::赖绍尧::霜风谡谡度空林，重九才过岁又侵。感遇未成芳草句，悲秋肯拟槁梧吟。消磨白发非初志，睥睨青樽起壮心。漫道床头无长物，篱边尚有万黄金。
大雪后喜晴二首 其二::孙觌::雪净山容改，风回野意新。草根清漠漠，沙尾碧鳞鳞。有客推门版，呼童整角巾。风流杨柳似，一噱散千颦。
客思::尤侗::梵刹新凉起薜萝，征衣萧瑟问如何。四山古木弹声急，一夜西风蛩语多。芳草似啼垂玉露，美人有梦隔银河。闲将客思题梧叶，翘首天南无雁过。
题冯慰联秋耕图::曹家达::大观局尺幅，千里只一目。故人期不来，秋江浪如屋。
雨中花慢::陆求可::一幅鲛绡，写照如生，不知名媛何人。但嫣然欲笑，窈窕传神。彷佛帘前顾影，依稀花底回身。是倾城尤物，螺黛凝羞，环佩无尘。赵颜软障，灰酒盈樽，临风频唤真真。浑不比、崔徽小巷，魂断朝云。两点秋波注意，半弯罗袜生春。可能学得，画屏游女，闲踏花茵。
菩萨蛮 赠人::吴灏::无情岁月催人老。春风何事长草草。冬夏恁相更。霜花媚似卿。惟望天上月。守著人如雪。今日任西东。与君何日同。
赠无咎以既见君子云胡不喜为韵八首::张耒::平生怀想人，握手良未易。接君同舍欢，此事非此世。十年淮海梦，一笑相逢地。投分白首期，愿言何有既。
望江南 其四::董元恺::茶舍小，石径卧云斜。斑驳苔生青嶂影，婆娑树老绿阴遮。竹里看煎茶。
寄夫诗::陈少女::自君上河梁，蓬首卧兰房。安得一樽酒，慰妾九回肠。
因曾相士寄韦南雄::赵蕃::窈窕梅花岭，风流燕寝香。如闻省条教，复道富篇章。近作凡几首，新来无一行。因人问无量，并遣验徵黄。
腊酒::梅尧臣::汲井辘轳鸣，寒泉碧瓮盛。欲为三伏美，方俟十旬清。梦忆黄公舍，徒闻韦氏名。熟时梅杏小，独饮效渊明。
次韵酬赵芬硕 其二::林朝崧::阮家林下结诗因，恨少名花伴雅人。恰好樱红藤又白，海船新到日边春。
句::齐唐::扫拂渔蓬出泾来。
寄孙山人 其一::薛蕙::吾怜孙处士，万里狎沧波。海色占龙卧，天风闻凤歌。谁言窜身远，尚畏取名多。相望冥冥外，虞人奈尔何。
即事三首 其二::李纲::荔枝红紫已交加，龙眼新来又著花。便欲谋居不须去，咀冰嚼雪过年华。
挽文文溪宣慰::刘诜::身世从违梦，功名毁誉资。平生惟客在，后死有兄知。危涕秋风远，华颠岭海期。空馀千载意，不得尽吾诗。
翠微寺二首 其二::赵秉文::南山深锁翠微宫，寺在山南十里东。祇怪朝来衫袖湿，不知身在翠微中。
登大茅峰::司马龙藻::颇似孙登啸，清吟动远松。石形盘卧虎，山势纵游龙。谷暗林皆雨，泉鸣涧有钟。具区三万顷，一望写心胸。
已亥杂诗 184::龚自珍::小楼青对凤凰山，山影低徊黛影间。今日当窗一奁镜，空王来证鬓丝班。
雪中书所见::郑孝胥::春雪旋消不待晛，散乱飞花空照眼。却搀冻雨弄风寒，猛扑车窗势殊悍。胡姬犯寒更纵马，玉色頩颜岂知暖。满身风雪出我前，缩手吾侪应自赧。戍边生还常称幸，世事厌闻唯饱饭。因渠顿触枕戈心，便掷残骸何足算！
南城曲二首 其二::王祎::南城杏花如锦红，就花索酒醉春风。郎君入儤犹未满，为言归去莫匆匆。
闻雁::李延兴::流响迷湘浦，馀哀隔陇云。角残灯外听，钟定枕边闻。
无题四首寄呈彭孟阳 其一::张乔::桃花如面趁花朝，举袂临风每欲飘。刺史十年曾结币，仙郎终日教吹箫。钗横绿坠春云鬓，酒尽红生暮雨潮。奈可但随流水去，故饶芳恨写芭蕉。
呈嬾翁六首::白玉蟾::倦子冷居姑射，居士高卧毗耶。钝置诗盟酒约，只自焚香喫茶。
游雪窦山::钱钟书::田水颇胜师，寺梅若可妻。新月似小女，一弯向人低。平生寡师法，开径自出蹊。擘我妻女去，酷哉此别离。老饥方驱后，津梁忽已疲。行迈殊未歇，且拚骨与皮。下山如相送，青青势向西。
封公曾缵槐寿::林熙春::久抱明珠懒暗投，凤毛千仞兴全收。黑头正喜冠加豸，稳步无劳杖刻鸠。使者绣衣嵩少出，老人紫气岭南浮。悬知骢驭澄清急，遥借三花当酒筹。
十拍子（暮秋）::苏轼::白酒新开九酝，黄花已过重阳。身外徜来都似梦，醉里无何即是乡。东坡日月长。玉粉旋烹茶乳，金薤新捣橙香。强染霜髭扶翠袖。莫道狂夫不解狂。狂夫老更狂。
清心镜 赠鞠得一::马钰::河州鞠，听予说。把般般术法，便当一撇。论自然、大道无为，岂在乎细捏。清心镜，常莹彻。照破万缘，无生无灭。这本来、一点元明，便
戏答俞清老道人寒夜三首 其二::黄庭坚::闻道一稊米，出身缚簪缨。怀我伐木友，寒衾梦丁丁。富贵但如此，百年半曲肱。早晚相随去，松根有茯苓。
自建业至京口或行或泊即事成诗六首 其四::黄淳耀::江上复江上，尽知洲渚情。飓风兼日泊，羁思一舟盈。夏木早蝉细，夕阳归鸟鸣。临流听吹角，古堞有馀清。
同贺伯闇集苏叔大听谢孙两孺子歌曲作是夕贺遂以获隽归::胡应麟::曲巷浓春到竹扉，羊求相过并忘机。尊前月似罗浮出，座上云偏碣石飞。花院管弦流翠幄，棘垣灯火动朱衣。慈恩百尺青霄外，姓氏晨看彻帝畿。
张家界古绝三十三首 其二十二::程滨::峭壁咫尺间，敬畏蓦然起。世界亦微尘，我在微尘里。
西江月::周紫芝::谁把蓝揉翡翠，天将蜡做梅花。晚来秋水映残霞。水墨新描图画。纸上写将心去，眼边送却愁来。今回相见比前回。心下忡忡越日煞。
赏莲::区元晋::十丈亭亭玉井峰，灵根移种小堂东。拥衾夜雨初经夏，照眼天葩已着丛。耀灼尽教含日色，低昂何限向人容。曾闻洛里花传胜，把酒茫然笑阿翁。
赠小党::聂绀弩::凉宵独抱大西瓜，掩草酣眠梦到家。十几岁人关党国，八千里路话桑麻。当今之事无儿戏，以若所为一二娃。上树爬山俱矫健，老夫事事不如他。
高母夫人寿::陈恭尹::鸾冠翟茀映虹霓，母德今时孰与齐。新泽近周炎海外，门功曾建楚台西。三春桃实成嘉燕，千里名驹展骏蹄。身是慈云敷不极，伫为霖雨慰蒸黎。
初雪::姚佳::遮天迷地极纷纶，霜剑风刀两斗新。六出飞花休怕冷，几回明月不忺匀。时逢知白守其黑，爰得和光同此尘。圆满华严归一乘，无冬无夏转鸿钧。
奉天门进膳::刘炳::江上风高未授衣，金沟杨柳得秋迟。不因宫宴糕糜粥，客里重阳总不知。
送祥上人之道场::释心月::虎锡高腾上虎岩，虎岩老虎气耽耽。袖藏济北爷儿手，不捋其须心不甘。
大壮先生既为余治印复书词卷见贻赋谢二首::程千帆::何处逢人不可愁，小长安客又经秋。多生慧业馀刀笔，一例风怀轶晏欧。
次韵当时官长院中三绝句 其三::廖刚::画舸便春涨，骄骢惜障泥。归欤何所惬，烟柳子陵溪。
呈徐通仲兼简仲锡::姜夔::斯文准乾坤，作者难屈指。我从李郭游，知有徐孺子。春风橘洲前，白月太湖尾。怀哉来无期，玉唾炯在纸。去年识仲氏，何啻空谷喜。合并忽自天，颠倒见底里。维君天下士，竹箭东南美。胡不在石渠，诸公当料理。千岩今林宗，泉石助风轨。示疾不下堂，有句高八米。此老笔砚交，诚斋古元礼。毫端洒秋露，去国词愈伟。属闻都门别，回首即桑梓。独怜苕溪上，垂榻俟行李。烟波肯寻盟，归棹为君舣。
句::云容::木末上明星。
寿邓玄度大参 其五::区怀瑞::竹里时时倒绿尊，何论十日醉平原。但冯木客来窥径，未许鲰生夜扫门。
得告上冢::宋庠::拜墓标唐令，褒亲漏汉恩。永怀凄欲寄，忠训蔼如存。宰树锦城陌，农畴颍曲村。异时裁叙传，容或记皋门。
句 其十二::陈轩::涨水尽头飞雁骛，行云缺处见亭台。
客星阁::胡仲弓::莫题诗句累先生，将谓先生亦钓名。说与往来台下客，可移一语赠玄英。
题上皇观::薛逢::狂寇穷兵犯帝畿，上皇曾此振戎衣。门前卫士传清警，砌下奚官扫翠微。云驻寿宫三洞启，日回仙仗六龙归。当时丹凤衔书处，老柏苍苍已合围。
咏竹::刘瑞清::一枝楚楚出潇湘，四季青青笑雪霜。根上有情生碧玉，腹中无意藏愁肠。
午日石岐海观竞渡::欧大任::衡波急桨赋蘼芜，谁似怀沙屈左徒。续命旧颁朱彩缕，辟兵犹佩赤灵符。天中节序时方豫，海上风烟兴不孤。楚舞巴歌纷屡进，浮湘西忆洞庭湖。
送崔主簿赴夏阳::岑参::常爱夏阳县，往年曾再过。县中饶白鸟，郭外是黄河。地近行程少，家贫酒债多。知君新称意，好得奈春何。
和云浦送春之作::戴亨::浮生若梦寐，能得几时好。况我年就衰，蜗居怅枯槁。户外春忽来，欣然见庭草。选胜携芳尊，花间坐闻鸟。结念方未申，春去一何早。韶华难久留，百年亦易老。一觞聊自吟，念之伤怀抱。
有以状元红牡丹见遗戏作一绝::李流谦::含笑嫣然灿晓霞，龙头一种绝诸家。东风有意怜枯蘖，乞与佳名不乞花。
七帙咏::刘麟::我生忽忽逢稀年，回看故路如飞湍。点检同生多变迁，高冢垒垒成古阡。入山结屋招聃篯，丹诀久昧无真传。欠伸偶作邯郸眠，鹤背飘摇牛女边。八洞高张无一仙，问之皆称元节贤。邀趋玉帝鸳班联，觉来蒿榻生寒烟。暮捲西风梁月悬，南国诸公修白莲。贵游清福能兼全，有书切勿言归田，上天下天皆杳然。
偶成::伦以谅::翠巘高无极，藤萝不可攀。流清猿下饮，山暝鸟来还。樵唱孤烟里，人居深竹间。故乡知渐近，拂拭舞衣斑。
寿伦封君九十::邓云霄::圭峰洞壑透玄关，佳气长浮紫水间。策杖行携三秀草，观涛曾到十洲山。鸾章名列金闺籍，莱彩人随玉笋班。闻道辟雍将宪老，伫看鹤发近龙颜。
兰亭诗二首 其一::谢万::肆眺崇阿，寓目高林。青萝翳岫，修竹冠岑。谷流清响，条鼓鸣音。玄崿吐润，霏雾成阴。
雪夜放舟中湖宿独山小庄偶题::顾煜::扁舟独山下，满酌空寒月。一笑开柁风，万壑平愁雪。山气郁初升，夜光疏未灭。冷影问渔蓑，幽怀不堪说。
胡山人归王屋，因有赠::张籍::转转无成到白头，人间举眼尽堪愁。此生已是蹉跎去，每事应从卤莽休。虽作闲官少拘束，难逢胜景可淹留。君归与访移家处，若个峰头最较幽。
偈颂一百二十三首 其九十一::释祖钦::天寒人寒，五蕴山头仔细看。风动幡动，明眼人前休说梦。
为李东冈都谏题双寿 其二::黄廷用::锦轴天书自帝家，丹砂金鼎驻年华。洞门长向春风里，笑对蟠桃满树花。
冬至斋居::弘历::子半阳生候，斋居意倍虔。端惟乾是体，讵止座云迁。午夜廑无逸，四时祈有年。同云天宇重，翘望又依然。
春日寄直阁林员外::李时行::仙郎散佩侍彤闱，候吏焚香护赐衣。亲捧紫泥传禁语，时登青琐沐恩辉。飘花细傍宫墙出，乳燕斜穿御路飞。退食省中无一事，晚来信马柳边归。
幻想::陈振家::人世悲多欢处稀，一生美丽是顽痴。蛇行忽念白娘子，鸡叫猛思周剥皮。调拨心灵归浪漫，敲锤洒脱入歌诗。杀奴烹狗关谁事，幻想真教乐不支。
赠王元肃参军 其二::王世贞::水边新筑类禅居，麈尾玄言颇湛如。相示右军修禊帖，未成中散绝交书。马曹了不关公事，狗监何烦荐子虚。便欲图君丘壑里，故园烽火更踌躇。
浣溪纱 别有一般滋味::黄绮::蜡化雕龙睡欲迟。凉宵只为露华滋。南国旧迹梦犹疑。木笔临池惊折管，牵牛攀阁怕分丝。花开终恨不同时。
六祖 其二::袁昌祚::灵骨千年在，禅心一物无。僧来勤洒扫，客到静传呼。古殿灯光续，层林塔影孤。祇缘观自性，闻者得醍醐。
绥宁候夫役不至留者逾日漫成三首 其三::卢龙云::计程殊不定，鸟道未全过。目断来鸿少，心惊叱驭多。梦随乡思渺，寒奈客衣何。咫尺川原隔，中流想棹歌。
挽吕东莱::赵烨::近接南轩讣，公今事亦休。彫零数耆旧，牢落一山丘。吾道将穷矣，苍天可问不。双溪楼下水，应共哭声流。
凉轩::樊宗简::邑署开轩槛，景閒宜快襟。檐虚月先上，地僻暑宁侵。夕照乱山远，风清群水深。政成足优逸，好自抚鸣琴。
灰七姑辞::俞㬎::红缯张筲箕，斜插海棠杏，灶前舁来灶下请。小妇荐清茶，中妇陈白饼，大妇拜致辞，烛花弄鬟影。种粳种秫须多收，养蚕新丝十倍抽。不愿生儿近王侯，但愿蕃息滋羊牛。小姑灵感识人意，髹箸重重书作字。筲箕频动小姑回，瓦炉香烬柏子灰。稚男收拾枣栗去，门前箫鼓喧春雷。
寿臧文刚医者父伯英翁八十::曹义::有客有客栖东蒙，庞眉皓首颜如童。风流不异渭川老，矍铄宛似商山翁。少年学得卢扁术，济人利物多阴德。橘井香泉涵碧空，杏林花雾蒸春色。昨宵南极散光芒，天开华旦呈嘉祥。人生七十古来少，年登八帙尤非常。寿既高兮聿多福，阶下芝兰何簇簇。玉斝频斟寿酒香，綵衣戏舞春风馥。春风堂上列华筵，筵前称寿来群仙。丹桃满盘竟何祝，愿与龟鹤同遐年。
汉铙歌十八首 其八 上陵::胡应麟::上陵一何崔嵬。宫殿若云屯，观者为徘徊。门有车马客，驾言上陵回。千乘万骑，宵行烈风雷。我欲遐征，憩望金银台。封泰山，禅梁父，登日观，观蓬莱。蓬莱东，见朝旭。芝草丛生，醴泉满谷。七十二家著编录。
横石渡候舟有感::刘诜::沙边一树谁家李，岁岁逢渠白作堆。满眼青山衣袂湿，又随春雨过江来。
拟古宫词一百首 其五十六::邓云霄::尚衣初进縠纱裳，夏树阴阴送嫩凉。羞把双眉裁柳叶，乱丝飘荡过南墙。
东坡引·君如梁上燕::辛弃疾::君如梁上燕。妾如手中扇。团团青影双双伴。秋来肠欲断。黄昏泪眼。秋来肠欲断。青山隔岸。但咫尺、如天远。病来只谢傍人劝。龙华三会愿。龙华三会愿。
入都 其八::李鸿章::黄河泰岱势连天，俯瞰中州一点烟。此地尽能开眼界，远行半为好山川。陆机入洛才名振，苏辙来游壮志坚。多谢咿唔穷巷士，残年兀坐守遗篇。
再用迹字韵成一首呈判府::陈与义::风雨一叶过，黄花已陈迹。人贫交旧疏，岁暮日月疾。贪人积胡椒，智不到鬼录。那知庾郎菜，地瘦饱金玉。不如学服气，清座了晨夕。尚余烟月债，驱使入吟笔。晚逢葛先生，怜我出无仆。借车得时诣，谬窥文字籙。谈诗不知疲，或作夜半客。挥毫写珠玉，治郡盖余力。不羡江千万，不慕李八百。愿传公句法，容我附风翼。城东刘子政，著书方满屋。昨示一篇诗，三日叹未足。仍闻供笔砚，家有樊通德。但恐裴公门，从此近舍湜。
杨州蕃禧观::陈琏::谁知今日蕃禧观，原是当时后土祠。云散琼花仙去远，月明华表鹤归迟。偶逢故老谈遗事，旋拂苍苔读旧碑。欲觅欧公行乐处，无双亭下草离离。
成都遨乐诗二十一首·二十三日圣寿寺前蚕市::田况::龙断争趋利，仁园敞邃深。经年储百货，有意享千金。哭用先农事，人声混乐音。蚕丛故神在，致祝顺民心。
为许右史悼伎 其二::李攀龙::梁园脩竹孝王栽，散入秋风绕吹台。此夜断肠听不得，月明池上雁还来。
哭郭仲微三首 其一::宋祁::仓卒闻婴疾，何辜遂没身。哭筵同产子，霜寝未亡人。冢有邢山旧，天为京兆邻。想君赍志恨，不使白杨春。
得友人书::边贡::一辞东海钓鱼矶，五见疏林木叶飞。漳浦去留非嗜蹇，子山词赋本思归。秋深苑圃黄花在，寒入关山白草菲。忽有锦鳞传尺素，转怜江表故人稀。
薛彦英竹堂诗::谢晋::瑛翁堂前清景胜，绿玉阴森万馀顷。当年结构杳难寻，于今渐得开三径。三径苍苔厚翠茵，半帘湘影隔红尘。寄言尘外来观者，须到阶前问主人。南阶清问疑无日，北牖萧骚风雨集。有时卧向石床听，薄暮不知烟雾湿。八窗珑葱爽气多，林声静与琴声和。凉生枕簟疑秋早，月到庭除觉夜过。春风昨夜吹新绿，粉箨飘香零簌簌。飞来百鸟不敢喧，畏有孤凰深处宿。此君高怀随处安，我欲结交同岁寒。何当携酒寻幽赏，日日醉我青琅玕。
五子诗五首 其三 徐比部中行::梁有誉::徐子负逸气，本自吴会奇。邂逅协心许，在昔未遇时。夙有餐霞情，空抱世网悲。揆余秉微尚，泔鱼伤暮知。握手自高吟，一一金石辞。赋客尽倾倒，珠光炫陆离。词园岂浪名，作者见于斯。立言多苦心，河清讵可期。荃蕙化为茅，陈词欲诉谁。骖乘赋已远，执戟志仍疲。感彼同怀人，愧无杂佩贻。勉哉体明德，岁暮良不欺。
次青溪先生喜雨韵::李东阳::河伯经春暂启宫，银潢飞雨一时通。城芜尽湿疑含雾，园柳低垂不受风。四野年丰占卜史，三坛神听协歌工。儒臣独病空无补，赖有贤劳答圣衷。
次牧《翁六月七日迎河东君于云间喜而有述》诗四首 其一::冯班::薰风长日正悠悠，兰室初开待莫愁。一尺腰犹红锦襻，万金鬟更玉搔头。已障画扇登油壁，好放偏辕促玳牛。争似秣陵桃叶渡，风波迎接隔江舟。
夏日院中遣兴::薛瑄::荷叶池塘四月初，满庭梅雨正疏疏。心閒已悟天无际，性静应知乐有馀。架上诗书频检阅，环中光景任盈虚。铁冠御史谁能识，隐几无言学养愚。
寄郭筠仙昆仲 其二::江忠源::订交近十载，相见能几霜。京华一相失，各在天一方。昨夜梦见君，携手入我堂。觉来仍万里，残月照我床。吾思齐年中，莫如与子臧。子今既憔悴，我意亦凄凉。凄凉何足惜，但恐鬓毛苍。各理千秋业，努力爱时光。
壬子八九月读书题词十五首 其十五 谭友夏集::曾习经::次山有文碎可惋，东野佳处时一遭。扬下甜瓜栽苦瓠，楚风当日亦心劳。
寺楼用韵::朱朴::杖几松杉回绝磴，衣裳云雾动高窗。山围野色迷秦驻，海送潮头上浙江。碧树帆樯移个个，青冥鹅鹳下双双。诗狂难挽天河水，付与山僧入酒缸。
礼尼总持塔::释居简::诵莲华品谤斯经，业识芬陀舌上生。旧日阿閦如再见，定应无此恶名声。
哭先民部贞穆先生 其八::谢元汴::劖削鬼工发杀机，血痕蛟水战声威。纷纷馀子皆群婢，琭琭才人匹岭薇。吐绶文禽疑化石，呕丝鱼妾未成衣。峭寒东野真孤特，哭对完山草树稀。
临江仙::叶嘉莹::十八年来同逝水，诗书误到而今。不成长啸只低吟，枉生燕赵，慷慨志何存。每对斜阳翻自叹，空阶立尽黄昏。秋来春去总消魂，茫茫人海，衣帽满征尘。
遣兴十首呈孟兵部使君 其六::俞德邻::赵子有古心，视世澹如寄。青编对朝夕，黄花当姬侍。海上逐臭人，纷纷笑厓异。焉知四五间，政在薛公辈。
宿山居::释绍嵩::中庭淡月照三更，环堵翛然表裹清。深夜欲眠眠未得，一溪秋水枕边声。
戍赵归思寓姓名一章::王世贞::嗟予谢安枕，朅来历荒徼。边声横赵朔，代马腾秋草。九塞张武军，三关羽书少。疲禽息故林，赪鱼遵幽沼。日归荒丘迟，寒向戍楼早。白杨兴悲风，石虎横周道。千秋胡敢言，生平当自保。将陈乞骸章，田间以终老。
朱可延往池州省少泉叔为赠二绝 其二::朱朴::去时稚柳未萌芽，归路江梅已落花。想得一尊除夜酒，阿戎今在少陵家。
送夤上人归道场山::释智圆::行行携锡别，幽景到山分。残雪经春在，疏钟度水闻。松深生晚吹，潭静照闲云。岩阁重开讲，清香入夜焚。
望夫石歌::屈大均::二禺之峰七十二，中有石人立苍翠。望夫化作石嵯峨，留取贞心在天地。石公石姥洞庭西，合体休垂双玉啼。安得郎归亦化石，白云深处常相携。无情化石石难好，有情化石石难老。郎归会见石能言，招手天边待相抱。
石莲七十七自寿词 其十二 四边静::吴重憙::议和成赔偿最要。搜索盈余，增加税繇。白下开藩，又返三山棹。罗掘成空，桑孔为劳。粥无米妇难巧。
湘口::祁顺::湘口逢重五，凄然吊汨罗。忠魂无处问，风雨撼江波。
自题梅苑藏印二首 其二::黄松鹤::花间片石接灵踪，一曲凉州海上逢。醉卧沙场呼酒伴，闲抛诗卷笑书佣。补天遗落三千界，压案飞来六十峰。砚北朝昏堪共语，悠悠心事紫泥封。
望雨::朱元璋::日望天边起密云，月常皎洁日常晴。忧思禾槁民何福，腹内心煎意自怦。
草虫杂图四十二首为伍佥宪题 其三::张宁::翛翛苦竹枝，岁晏未凋谢。络纬绕其颠，促织鸣其下。秋声入荒林，寒气逗虚榭。何人赋无衣，悽恻坐长夜。
立春日::孔武仲::开岁春寒便有花，官闲只饮酒如霞。殿门促贺新幡胜，书馆年来事事嘉。
景蕃还所借诗卷并辱以诗辄次韵::张扩::诗家难传最上路，汝南雪令排盐絮。至今白战亡此手，我欲重参愧迟暮。虎头文字逼前辈，衮衮屡蒙分尺素。天闲老骥日千里，何用盐车追蹇步。向来击赏枫落句，见不及闻君已误。报之错刀竟坐痴，他日尘昏磨不去。
冬祠太乙六言::范成大::云木栖乌未动，风庭警鹤先鸣。残夜百灵夙驾，人间鼻息雷惊。
师子颂贺新住持::成鹫::大哉大法王，出为众生父。大哉大师王，生为百兽主。法王师子王，不隔毛头许。谛观法王法，请听师子语。师子初生时，周行方七步。师子学语时，嚬呻振威怒。师子转身时，返掷还超距。师子独行时，彳亍无伴侣。师子出山时，鬼神默诃护。狮子奋迅时，波旬生恐怖。师子踞座时，龙象如环堵。师子蹴踏时，野干神气沮。有耳闻未闻，有目睹未睹。咸聆师子吼，快观师子舞。师子舞若何，神力庄严具。一舞入法界，再舞净法土。三舞转法轮，四舞酬法乳。五舞吹法螺，六舞击法鼓。七舞布法云，八舞施法雨。九舞转法灯，十舞弘法绪。师子慧命长，师子法身固。宝山大好山，午天正亭午。徽猷振古今，威光耀寰宇。师子复师子，记莂生补处。千秋巩化城，天龙领八部。万古演法音，频伽及鹦鹉。顽牛老更顽，头角无所取。长歌寄法筵，灯笼触露柱。应作如是观，应作如是举。要识师子真，须明向上句。
雪霁行小园::刘敞::力埽墙根通野径，少留林下访初春。魂翻眼眩看梅杏，几处攀条辄误人。
九绝为亚卿作::韩驹::君住江边起画楼，妾居海角送潮头。潮中有妾相思泪，流到楼前更不流。
浪淘沙 其二::宁调元::无计可消愁。天路悠悠。中情皓洁信余修。萧艾不锄兰蕙萎，容与江洲。举世烂羊头。舜死尧幽。羞羞铜臭汉公侯。怪道薜萝山畔女，少与多仇。
予自春夏屡病至立秋而愈作长句自贺::陆游::良药扶衰抵万金，渐加糜粥辍呻吟。溪风拂簟有秋意，山影半庭生夕阴。薄俗只成惊老眼，幽居正得遂初心。岸巾待月栏干曲，更觉天公爱我深。
宫词一百首（并序）（录五十首）::王叔承::宫草平阶拥泪痕，檐禽浙浙送黄昏。君王岂是并州估，明月梨花独掩门。
读甘蔗生遣兴诗次韵而和之七十六首 其六十八::王夫之::苔林云茧孰相寻，鸟篆虫书枉见侵。横摘孝经穷司马，巧翻淫咒嬲祇林。玄黄野逐唯君驾，皂白沟分记子衿。一石桐油舂不了，披裘那识路旁金。
比目鱼::郭璞::比目之鳞，别号王馀。虽有二片，实则一鱼。协不能密，离不为疏。
雨如生辰感怀::刘雄::一叶秋风袅袅时，夜窗重读绮怀诗。文章憎命元知尔，金石同心更羡谁？置我懵腾槐下国，寻伊绰约水之湄。忽然惊起失清景，却负佳期作后期。
寄酬邺王罗令公五首（前三首一作感德叙怀寄上罗邺王）::罗隐::营室东回荫斥丘，少年承袭拥青油。坐调金鼎尊明主，横把雕戈拜列侯。书札二王争巧拙，篇章七子避风流。西园旧迹今应在，衰老无因奉胜游。脉散源分历几朝，纵然官宦只卑僚。正忧末派沦沧海，忽见高枝拂绛霄。十万貔貅趋玉帐，三千宾客珥金貂。良时难得吾宗少，应念寒门更寂寥。敢将衰弱附强宗，细算还缘血脉同。湘浦烟波无旧迹，邺都兰菊有遗风。每怜罹乱书犹达，所恨云泥路不通。珍重珠玑兼绣段，草玄堂下寄扬雄。水云开霁立高亭，依约黎阳对福星。只见篇章矜镂管，不知勋业柱青冥。早缘入梦金方砺，晚为传家鼎始铭。鹤发四垂烟阁远，此生何处拜仪形。锦笈朱囊连复连，紫鸾飞下浙江边。绡从海室夺烟雾，乐奏帝宫胜管弦。长笑应刘悲显达，每嫌伊霍少诗篇。戴湾老圃根基薄，虚费工夫八十年。
支总兵索题剑次周太仆韵::江源::龙泉三尺镇相随，出匣光芒照斗箕。新淬鸊鹈愁魍魉，旧埋冤狱泣雄雌。尚方欲请诛奸佞，帐下曾经斩艳姬。见说三边烽火息，将军持此莫忘危。
如梦令::许有壬::一片苍苔凿破。百折清泉分过。长日午阴圆，自挈胡床来坐。斯可。斯可。从此闲身属我。
鹧鸪天　四凶殄灭，薄海腾欢，喜招词社旧侣作重阳酒会::寇梦碧::解愠风从落帽来，剩红都为晚晴开。快呼菊婢裁歌扇，便遣枫人晋酒杯。穷活计，病形骸。一闲犹自费安排。秋花总在春光里，霜讯明朝莫漫猜。
秋晚怀晦之::孔平仲::宿鸟窥檐日渐昏，徘徊顾视少埃氛。高槐结阵鸣秋雨，叠嶂争豪出暝云。愁病巑岏谁省我，笑谈磊落独怜君。遥思静坐西窗下，只与何人治典坟。
游清溪洞::皇甫汸::洞壑何年辟，缘溪五里间。探奇披瘴入，眺险拂云攀。泉暗惟闻响，花深不记还。始知穷海外，别自有名山。
呈蒙斋::吴惟信::出处真麟凤，诗书得正传。仁心全造化，风骨半神仙。门柳摇春雨，庭花锁暮烟。云台非隐地，即日帝王宣。
寿彭母七十::黄仲昭::天地三阳泰，慈闱寿域开。华年盈七帙，宝婺烛三台。慈竹清阴蔼，萱花春意回。阶庭兰掩映，霄汉凤毰毸。石髓陈瑶席，琼浆泛玉杯。香浮金鸭雾，乐震画堂雷。王母骖鸾下，麻姑驾鹤来。相期长不老，沧海看飞埃。
画舫斋::弘历::芸斋临镜澜，涵漪清可爱。仰观俯而察，古稽文与佩。颜之曰画舫，讵学襄阳再。譬如亘大地，咸知水以载。何屋而非舟，舟宁独此在。谁能具达观，于斯悟津逮。
鹧鸪天·冬至阳生才两日::佚名::冬至阳生才两日，欣逢伯氏绂麟辰。鶺鴒原上欢声沸，棣萼堂前喜气新。斟九酝，劝千巡。华途从此问云津。杨前未把耆年祝，且愿青云早致身。
赠苏绾书记::杜审言::知君书记本翩翩，为许从戎赴朔边。红粉楼中应计日，燕支山下莫经年。
予客三池王正卿以四绝见寄姿其韵::李流谦::山房鏁刘涩生尘，独鹤沙边久念群。我有好诗谁画得，一江残照数峰云。
醉太平 其二 西湖泛月::赵我佩::山光黛浮。帘波月流。画桡惊起沙鸥。笑先侬白头。哀蝉咽秋。吟蛩絮愁。旧游如梦难留。冷花滩钓舟。
饯钟南山茂才北上::丁复::南山蚤在十年见，北阙今逢万里游。紫府星辰迭差次，黄尘日月漫淹留。天子八万一千岁，玉京五城十二楼。高台黄金得骏马，锦衣白昼照閒沤。
送赵子直帅蜀得须字二首::尤袤::射策当年首汉儒，去登云路只斯须。饱闻治最夸闽部，已有先声到益都。壮略定羗元自许，宗英帅蜀旧来无。前驱叱驭休辞远，看取东归上致涂。
赋得春阳曲戏柬天文::祝允明::钱唐苏小小，京洛董娇娆。秾芳竞桃李，清润并琼瑶。颓山左右倚，因风上下飘。东邻不姓宋，无吝一相邀。
送次儿解试::李昴英::四度笺名达帝聪，布衣便有此遭逢。吾家积庆为心印，一战收功在笔锋。举子头场关荐鹗，时文手段要屠龙。庭前手植森桂花，飞捷今秋好事重。
樵云五景诗 其二 翠暖长春::李穆::乱山深处结茅亭，暖日烟霞锁翠屏。松下茯苓秋可斸，投簪从此老岩扃。
挽旃那::安生::玉容从此谢空华，小阁游丝护碧纱。宛转曾遮松下扇，清幽谁供佛前花。蒲团初撤怜春月，贝叶空遗映晚霞。几处香温悲手泽，青鞋倚壁冷袈裟。
游万象洞::庞嵩::万仞丹厓紫府开，琼宫玉栋几萦回。一阳雷自地中出，只鹤人从天上来。到底直须明炬烛，镌题偏自刷荒苔。豪狂量窄应如海，醉后何妨金谷杯。
文敬坠马用予韵见遗再和一首::李东阳::我马西行东客归，归心落日争分飞。长安城中一掌地，颠倒鞭鞚随裳衣。君时别向中书宅，两日吾门断双屐。宁知此厄忽相遭，怪事惊从武昌得。东曹旧僦尚书庭，当阶跛曳止复行。曲身正自凭几杖，伸臂强可持杯罂。拳如崔家独足鹭，风雨不动垂丝轻。谁其赏此句独苦，吾荷武昌无限情。四当轩前花下坐，病足蹒跚为花过。诗才与病应力争，酒兴乡心复相佐。归来病剧吟愈工，作势犹疑马前堕。故将奇事发高怀，众口慰君君可贺。忆当散发林中阿，扫石自坐青盘陀。肩行板舆步筇竹，左麈右箑随麾诃。风樯浪楫见亦惯，仓卒不废啸与歌。谁令冠屦执羁策，顿觉平地生筼戈。安乐窝中长闭户，万事茫然入推步。如何物理异人情，堕甑有时犹却顾。羊家臂折登三公，塞上髀伤欢老父。定知时运迭乘除，或者神灵司籍簿。南人漫作知章嘲，北客善骑宁免误。嗟予亦是长安人，二十年来几颠仆。向来病卧苦岑寂，剧饮豪吟赖君助。言酬德报理则然，况是前车覆同路。世间堕者亦无数，共说郎官好风度。即看走马向亨衢，莫待驱驰岁云暮。
过荻港寻亡女细三墓::祁顺::花埋尘土玉沉渊，往事伤心已十年。别去难忘亲骨肉，重来愁见旧山川。寒烟宿草孤坟外，野树悲风古驿前。吾母白头犹念汝，天南相隔路三千。
扇影词三十八章 其三十::姚燮::天寒补屋苦牵萝，旧袂香痕已未多。嫁与东邻沈和甫，一生受用是清歌。
挽赵秋晓::梅时举::蟾宫年少梦成非，桥梓空分桂一枝。酒圣诗狂唐太白，笔精墨妙晋羲之。商山早隔人间世，男子不成天下奇。闻道宝安埋玉树，一航秋雨寄相思。
次韵九日四首 其二::刘一止::怀绂欣临柳恽州，据床宁羡庾公楼。云横浦溆无重数，花绕岩峦最上头。诗遣羊何聊共和，语惊陶谢未知休。自缘风物撩人意，不为闲情作许愁。
题建宁府分水岭铺::曹勋::三年闽海类飘萍，今近天枢第一星。虽是玉京犹万里，江南山已望中青。
送米与何侃::陈献章::野馔家禽小，村舂晚粒香。莫言无厚馈，吾意在分尝。
浮山圆鉴和尚赞::释清远::并汾铁骑，老息荒丘。云施雨罢，花落水流。
渔家傲·暖日迟迟花袅袅::欧阳修::暖日迟迟花袅袅。人将红粉争花好。花不能言惟解笑。金壶倒。花开未老人年少。车马九门来扰扰。行人莫羡长安道。丹禁漏声衢鼓报。催昏晓。长安城里人先老。
绩和李参政湖上杂咏::魏了翁::晋当胡运衰，万世先黜陟。当时望尘友，有识所愤疾。云何祖士稚，不似刘越石。
过长峰迳遇雨，遣闷十绝句::杨万里::石上菖蒲铁作须，寸根九节许清臞。安期自是参渠底，却重安期不重渠。
题王孝廉后湖草堂集::蒋湘南::不信千秋业，能谋一饭难。怒弦矜指爪，愤笛愬心肝。海碧珊瑚瘦，天红玳瑁乾。穷途珍古泪，莫为冶游酸。
众异以兆丰公园辛夷诗见示春分前一夕俄遘大雪因和均寄之::黄浚::江南二月不曾寒，原野芳菲许恣看。秀靥小唇无检束，鸣鸠乳燕并悲欢。丰姿但愿年年好，心力随渠冉冉残。多事钟山妒春色，却冠夜雪耀云端。
陈子承司马嘱题梅花图，为其节母郑太宜人写照::许南英::数点梅花傲冰雪，古干虬枝能屈铁。斯图莫作等閒看，原为斯人表苦节！呜呼苦节天亦哀，风霜历尽春阳回。试看梅子非凡品，尽是和羹调鼎才。
绮罗香::溥儒::塞口遥村，芦沟古道，枯柳西风将暮。水浸寒空，遮尽蓟门千树。荒陵落雁碧云秋，乱山瘦马斜阳路。抵多少、破碎山河，登临尽是伤心处。秦城迢递万里，极目桑乾外，范阳烟雾。对咫尺、断岸惊沙，寻不见、垂杨官渡。问归期，似巴山、剪灯闻夜雨。
金巩伯求题端午桥诗后::郑孝胥::京官称端四，节府推匋斋。收藏甲天下，文采腾当时。死忠诚得所，声价孰与齐？平生辱见知，泣下视此题。
跋四时景画 冬::李錞::剪水飞花细舞风，断芦洲外水连空。剡溪几曲知名处，何似今朝眼界中。
建炎丞相成国吕忠穆公退老堂 其二::徐公裕::国栋帡幪不日成，天河星斗宿檐楹。台符影烛江山丽，赤舄光临草木荣。猿鹤从今惊夜帐，盐梅行复作和羹。衰颜白发尘埃客，狂斐裁诗继颂声。
喜雨::林光::阴云欲合即生风，阳亢相将一月终。赤日行空煎伏暑，乾雷辗地跨长虹。田农束手嗟无计，禄吏轮诚冀感通。甘雨连宵忽沾足，闾阎諠笑望年丰。
赠心渔钱公::罗洪先::前身东海丈人流，处世真同不系舟。欲抱钓竿思远去，每歌渔父任行休。严陵地近常留梦，巧饵机忘不用钩。昔日巨鳌谁得手，三山疑在越溪头。
和元汝功江皋感怀::郭印::奸谀同一辙，举世谁与归。溪山有佳趣，此乐知者稀。悠然远罾弋，鱼潜鸟高飞。不作无根云，苍狗变白衣。使君见几早，万事已觉非。拏舟漾清波，策杖登高崎。逍遥兴未已，烟霞收夕霏。身从麋鹿游，心与尘垢违。惜哉经纶手，把钓渭水湄。冷眼笑纷纷，甘贻肉食讥。强敌犹张王，屠灭烦天威。要取虞渊日，咸池浴明晖。愿君投缗竿，风云起苔矶。雍容坐帷幄，密勿旋枢机。莫学西山卧，穷年空采薇。
散郎亭::苏轼::法花下有散郎亭，老树荒崖如有情。欢戚已随时事去，壁间只有古人名。
宿珠桥见龙上天::姚勉::升天旧说有神龙，今睹蜿蜒在目中。莫道已腾霄汉了，愿施霖雨作年丰。
十六字令 其一::冯永军::噫，四海依然仰帝徽，张郎老，不复问狐狸。
送沈刚夫偕吴绅赴南监七首 其三::林光::浅倾苏合香丸酒，细咏南川老子诗。小雨寒江难进步，留君须到大晴时。
司马太史庙 其一::李奎::生在龙门境，葬临韩奕坡。荒祠邻后土，孤冢压黄河。澽水愁声远，梁山惨色多。一言遭显戮，将奈汉君何。
六州歌头 过淮张故宫::吴梅::棠花落尽，春老丽娃乡。西亭外，重凝望。小城荒，步崇冈。还记齐云事，上元节，张灯乐，诗酒夜，笙歌地，盛冠裳。日冷梧台，王气东吴墨，怀古苍凉。况甘泉传火，翠瓦碎鸳鸯。如过维扬。吊雷塘。叹桐香馆，惠芳院，身尘土，志冰霜。雄业去，三宫殉，七姬亡，费思量。芳草红心遍，问何处，玉棺藏。谁霸主，谁天子，总黄粱。回首金陵椒殿，沦禾黍一例沧桑。但年年七月，犹爇六街香，苦念君王。
子益教授再用韵赋弈自审机从谏之诲某复和呈::魏了翁::才分虽殊学可能，譬如泰华立曾曾。居高视广心逾远，下眎群峰如豆镫。
送同年何汝玉知赣州府::王鏊::琼林宴罢岁频更，世事悠悠亦可惊。黄草峡西哦月上，白蘋洲畔看潮生。直言自许能扶国，循吏仍知不近名。章贡今朝人尽喜，廉泉先已为君清。
再和雁湖十首::李壁::总角趋庭得绪余，诗书元自与生俱。词林教诵鹪鹩赋，画苑嗔传蛱蝶图。千古凌烟思郑国，一时偃月怨哥奴。情和颜蹠均为寄，忍絜新樽上镜湖。
辰阳馆::冯山::辰阳号难理，五溪地相跨。边臣重绥抚，蛮獠愈骄诈。封陲苦侵暴，文书困讥骂。谁为太守乐，一笑不得暇。张公抗辰旆，烽障几欲罢。偃息有馀地，登临无一舍。乃兴辰阳馆，城东两山胯。泉声落溪谷，湖光照亭榭。花木亲种植，朋僚日追迓。投壶征虏祭，围棋太傅谢。高风邈难继，维公并驱驾。有客尝一至，席参邹枚亚。览物言思阔，醒魂耳目乍。欲记传之久，恨无文章价。愿公贲泉石，游宴日来藉。新诗上碑刻，佳景若图画。旦暮趣召还，归为中州诧。
观袁永之乐府戏裁子夜歌二首寄之 其二::李梦阳::日暖春波绿，湖平一镜天。船船载歌舞，争向绿杨边。
湖上杂诗 其六::陈曾寿::玉树缤纷俨作行，琼轩临水碧茫茫。更无人处凭虚几，只荐秋兰一朵香。
行春次俞兄韵::吴龙翰::多谢春风相此行，马蹄千里夕阳明。故人杨柳正年少，知己青山旧日情。思满天涯芳草远，望穷江际暮云生。同来佳客自不俗，相对松阴听瀑声。
送别::刘商::灞岸青门有弊庐，昨来闻道半丘墟。陌头空送长安使，旧里无人可寄书。
京华行 其六 故宫::何永沂::雨打风流空紫禁，将成民苦咒金銮。行到花园惊绝世，松亭柏石绕轻烟。
七月十一夜闲作晨暮诗遣闷十首 其九::卢青山::太阳居颠后，日色浸轻云。人出村庄活，烟消山树分。开笼鸡泼剌，啄食尾翘平。小犬求怜爱，团团绕主人。
望江南 其一::杨慎::故园好，最忆世耕亭。樵斧丁丁惊鹳雀，钓丝袅袅立蜻蜓。百曲建长瓴。
亭林漫兴 其四::贝琼::又出亭林道，楼台尚自疑。无边春草色，不定野灵姿。未就庞公隐，空怀惠远期。飘飘何所适，重拟结茅茨。
为史魏公寿::释宝昙::自公山中去，五醉黄金花。光明照屋庐，母子双鬓华。口不名一钱，意将饭胡麻。天人岂不韪，用舍各有差。胸中五色石，无补山水涯。譬如九鼎重，以国不以家。寄声谢东海，多多寿流霞。明年凤池日，相近当无譁。
泰和祷雨有感为吴德纯作::罗玘::金华山云如纸薄，澄江赤日烁欲涸。田家生怕牛饿死，满田焦禾任牛嚼。禾尽牛肥尚可为，县吏催租出牛缚。缚牛到市多卖钱，了租背上无腷膊。新传县官昨夜到，坐席未暖行出郭。西郊蓦地阴云生，狂雷一下颠快阁。雷声转大人转惊，两耳何曾闻雨落。雷收云散天一色，只见高田有鱼跃。疾忙牵牛趁夜归，觅石踉跄磨钱矰。君不见县官骑马入县门，犹向山头望雨脚。
阳关引 送淮甫六兄还南京，自言或将赴成都就其婿女，有黯然惜别之意。作此慰之::汪东::暗草流萤灭。夜雨虚檐歇。连床把袂，镫前影，惊华发。数人生遭际，对语成呜咽。叹暮年、相逢未久，又离别。休道今番去，途阻阔。总瞿塘险，蚕丛绕，易飞越。喜域中行处，万里同车辙。伫异时、峨嵋共上，醉明月。
答文子静::王景::唱后巴歌更楚骚，海门东望涉惊涛。他时忆我西窗话，满树梅花霜月高。
出郊书所见 其二::顾清::少小生来少小荣，人间辛苦不曾经。新坟数仞青山下，大字穹碑表姓名。
柳枝::朱敦儒::江南岸，柳枝。江北岸，柳枝。折送行人无尽时。恨分离。柳枝。酒一杯。柳枝。泪双垂。柳枝。君到长安百事违。几时归。柳枝。
吴仲庶殿院寄示与吕冲之马仲涂唱和诗六篇邀::梅尧臣::三骢忽出乘楚艘，直气突兀如吴涛。大都智勇皆世豪，横身破浪亲战舠。回舷受箭谁畏曹，猛士心伏寒生毛。风声鹤唳传九皋，何用宝刀称孟劳。右持酒杯左持螯，功成各慕前人高。不言大享烹太牢，下与尺鷃翔於蒿。
陈正仲提刑辄还严近正及郊禋索语赠别适小圃::周必大::绣衣持斧大江南，人在春风和气间。草合园扉秋绿缛，花开环堵晓斓斑。席前宣室趍严召，乐奏端诚趁近班。记取临分留爱景，芙蓉色斗海棠殷。
鹧鸪天 其六::樊增祥::点点寒鸦薄薄云。数峰鼠尾郭家皴。斜阳黄到西山寺，残柳疏于白下门。堤上马，水边人。吴枫摇落易销魂。烟波若问吾归处，黄叶江南别有村。
过兴龙店::王正谊::行来柳外又沙间，坐上篮舆饱看山。国语乍翻牛录堡，乡心重过马家湾。艰难草昧开王业，冷落城闉叩故关。气象万千长郁郁，小臣翘首望孱颜。
读怡园主人作，勉成四绝，录请哂政 其一::章钟岳::梅菊从来不共时，如何犹挺傲霜枝。孤芳岂有争春意，为待骚坛第一期。
题梅图次胡龙臣韵::胡奎::梁园宾客看花处，锦障围春花满树。一朝池馆彩云空，可恨留春春不住。岂若孤山雪后花，年年开向老逋家。自信贞心同铁石，肯随凡卉混尘沙。明月半窗閒徙倚，展画看诗思无已。华表千年鹤不归，霜花满地天如水。
諴夏::牛弘等奉诏作::四海之内，一和之壤。地曰神州，物赖生长。咸池既降，泰折斯飨。牲牷尚黑，圭玉实两。九寓载宁，神功克广。
宫词（十八首）::张凤翔::上皇弓剑杳何追，日倚宫阑自拄颐。宝册有儿开大府，生离争似在宫时。
苦雨 其三::徐熥::九夏苦无雨，冬来何太繁。冥冥翻浪急，莽莽塞天昏。野服沾松翠，空墙绣藓痕。山斋幽寂甚，愁绪岂堪论。
春泉::冼光::出汲人看紫陌长，环堤新涨是仙乡。雪消山馆千家润，花落溪桥万井香。清冷为肌怜皓洁，萦纡如性欲汪洋。扁舟不用桃源去，细雨江声到草堂。
蓟门别意送何德彰正郎奉敕之蓟州督粮::王缜::前日辽西烽火急，虎头将军淩暑出。昨日辽东烽火红，铁骑将军气苦虹。嗟尔腥膻群草木，犬羊何足论。一朝天子赫斯怒，直震雷霆压万钧。岂知天地覆帱恩，四夷万国如一身。圣齐虞舜周之文，迟迟格尔三七旬，胡为蠢尔尚罔闻。我仓惟亿常陈陈，我师如虎势欲吞。廉颇萧寇庙堂珍，边塞何处少斯人。请君满酌桑落之腊酒，听我高歌伐木之狂吟，今朝蓟门别意不须论。但愿食足民不贫，平准虚盈海内均。海自无波地绝尘，与君长咏蓟门春。
答元奉礼同宿见赠::白居易::相逢俱叹不闲身，直日常多斋日频。晓鼓一声分散去，明朝风景属何人。
恻恻吟 其八十八::彭日贞::小乔疑隔大江隈，铁锁横空鐍不开。争似莫愁双桨渡，轻舟容易送将来。
夜坐::方一夔::竹翠浓如滴，絺凉薄似空。遐观山缺处，露坐月明中。计较围棋胜，喧呼琢句工。畏途谁触热，衣袂涨尘红。
丙申生日七十自赋二首::方回::先君无罪谪封川，天畀遗孤出瘴烟。忽到古希年七十，犹思上大化三千。苦吟足可编诗史，狂醉真宜号谪仙。五子传家无一物，聊将书册当青毡。
代赞罗汉::释绍昙::靠葛藤樁，握龟毛拂。绝学无为，黑山鬼窟。直饶瞥转机轮，眼里闻香，耳中观色。我且问，瓶内底是何物。
访屈宗岷村居::王邦畿::火烟官路近，村舍故人存。喜尔儿童大，惭予称谓尊。山川一隔绝，离别几寒暄。爱客情何甚，饛然载簋飧。
金刚随机无尽颂·如理实见分第五::释印肃::方明实见身，见身非是身。法身无所得，非相本来人。
新春感怀呈钟惠涂辙::戴琏::白日如流去，青云未有期。无愁全仗酒，多病半因诗。落魄堪谁问，栖迟只自知。故人难握手，时复一相思。
鲁共公择言::佚名::梁王魏婴觞诸侯于范台。酒酣，请鲁君举觞。鲁君兴，避席择言曰：“昔者，帝女令仪狄作酒而美，进之禹，禹饮而甘之，遂疏仪狄，绝旨酒，曰：‘后世必有以酒亡其国者。’齐桓公夜半不嗛，易牙乃煎熬燔灸，和调五味而进之，桓公食之而饱，至旦不觉，曰：‘后世必有以味亡其国者。’晋文公得南之威，三日不听朝，遂推南之威而远之，曰：‘后世必有以色亡其国者。’楚王登强台而望崩山，左江而右湖，以临彷徨，其乐忘死，遂盟强台而弗登，曰：‘后世必有以高台陂池亡其国者。’今主君之尊，仪狄之酒以；主君之味，易牙之调也；左白台而右闾须，南威之美也；前夹林而后兰台，强台之乐也。有一于此，足以亡其国。今主君兼此四者，可无戒与！”梁王称善相属。
疑悰::孙原湘::千呼万唤隔帘旌，未肯同眸一笑迎。此地不应犹碍婢，平时始悔错怜卿。偎依转傍生人热，恩分翻缘熟极轻。那怪幼舆遭折齿，东家邻女本无情。
幽居二首简时彦学夔习礼 其一::杨士奇::白日红尘浑不到，金城坊里托幽居。家贫颇类贤人巷，地静何烦长者车。近郭好山青映户，小桥流水绿通渠。衣冠邻曲皆邹鲁，来往清言数起予。
读史杂感 其四::任其昌::北平飞将旧登坛，新息雄威老据鞍。王气山川应未歇，人才今古欲同看。云鹏未见抟风起，铤鹿翻愁走险难。地老天荒须努力，未妨亡命有彭韩。
和上官右史韵::释元肇::虽然身世两相违，不以无为碍有为。偶被闲名难免俗，因将黄叶强题诗。一年好是中秋节，万事能如采菊时。自古圣贤观出处，只今谁解帝王师。
西湖::朱希晦::丝丝细雨弄春晴，新水溪头杜若生。我欲与君携酒去，绿阴树底听啼莺。
川拨棹::王哲::曲中词彻。把来历事亲堪说。住京兆府外县，终南方孤云白雪。自观得，玉花结。活死人兮放些劣。没地埋，真欢悦。道号重阳子，字知明姓王名哲。害风儿，怎生说。
次韵外舅黄虞卿为爱山园好八首 其五::喻良能::为爱山园好，萧斋竹径通。疏帘捲雌霓，曲槛倚雄风。爱酒杜陵老，煎茶桑苧翁。菟裘真得计，踪迹免飘蓬。
张忠烈公砚为曹莪屺少府作::路德::泾渭东流似奔马，客到秦中访秦瓦。张公破砚出市中，经年未售识者寡。曹君一生耕砚田，得如拱璧珍拳拳。道此本是故乡物，二十四字苍水镌。楚人得弓意殊快，无心相遇真天缘。昔年义旗竖海上，军败烹龙志犹壮。鲁王已死唐王孱，坐使孤臣气彫丧。遁迹自拟蠖身藏，乘势还思螳臂抗。白猿无声健儿入，枷锁香风吹习习。何人伏锧尚从容，笑看钱塘好山色。钱塘江上一抔土，右邻忠肃左忠武。椒浆恨未酹忠魂，手泽今朝快一抚。国破安用身独完，此砚与人同胆肝。赵璧拌教碎秦柱，玉带讵肯随黄冠。沧桑变换二百载，到今墨绣犹斑斓。君不见虞山甘作长乐老，贰臣传里名难剜。梅村祭酒号诗史，惜哉所欠惟一死。张公大义心炳然，玉碎终知胜瓦全。此砚他年返枌社，士林佳话争流传。双松别墅好风日，仙尉开轩布吟席。锦轴新装松雪书，牙签更检《子山集》。会须移向别床摊，莫近张公一片石。
雁字三十首次韵 其十::韩氏::足下风烟任剪裁，何人能识倚天才。久从碧落碑前过，直到青云梯上来。吴楚通流波并偃，关山列阵笔难摧。频将游雾萦空法，写向危峰第一隈。
陟湘于迈岳麓是尊仰止先哲因怀友生丽泽兴感伐木寄言二首 其一::王守仁::客行长沙道，山川郁稠缪。西探指岳麓，凌晨渡湘流。逾冈复陟巘，吊古还寻幽。林壑有馀采，昔贤此藏修。我来实仰止，匪伊事盘游。衡云閒晓望，洞野浮春洲。怀我二三友，《伐木》增离忧。何当此来聚？道谊日相求。
挽傅仲斐生母李氏::陈宓::已登椿柏七旬算，终锡花钗九树妆。懿行在人今已矣，西风笳鼓助凄凉。
题玄麓山八景 其七 飞雨洞::宋濂::飞泉洒成雨，洗尽尘土胸。欲持青芙蕖，去㴞赤鲩公。
松江::张民表::竹护人家江绕城，稻苗麦穗夏初成。凉舟荡过朱栏曲，暖浪吹他绛縠轻。积树细开山滤色，浓云骤破水交明。长流见底清人胆，阔处风多快意行。
为赵法师别造精院过院赋诗::李隆基::宗师心物外，为道运虚舟。不恋岩泉赏，来从宫禁游。探玄知几岁，习静更宜秋。烟树辨朝色，风湍闻夜流。坐朝繁听览，寻胜在清幽。欲广无为化，因兹庶可求。
秋日杂兴十五首 其一::何景明::寒螀啼断槿园空，万树凋伤八月中。只有南山苍桂在，一株花发向秋风。
明卿为删定余诗谢之::王世贞::黯淡看人足，峥嵘得句过。偶然酬造化，未敢问江河。后世谁相定，浮生肯自多。还须太玄就，埋著楚山阿。
新荷::宗远崖::冉冉张舒入望鲜，谁家呼上泛湖船。昨宵承露应犹弱，明日淩波想更妍。微有香来空色未，初无尘染得天怜。玄晖偶见游鱼戏，一赋新荷韵欲仙。
雩都县西禅田寺有生佛甚灵殿后有竹十三竿云是佛在日所敲之竹即今存焉::卢琦::忽闻生佛到禅关，花木深深作翠团。座上真身千百载，窗前敲竹十三竿。苔封古砌廊庑尽，秋入山门风雨寒。啜罢茶瓯僧话别，孤舟催客泊前滩。
项伯::徐钧::霸上孤军势莫支，鸿门一剑事尤危。射阳不与留侯旧，楚汉兴亡未可知。
校文毗陵经由见寄::李光::牵衣儿女最相关，节物催人岁欲阑。船落草声惊梦断，水涵山影照杯残。堂深空羡河阳集，被冷谁怜范叔寒。坐想归途花正好，杜鹃声里破愁颜。
寄贺田侍中东平功成::王建::使回高品满城传，亲见沂公在阵前。百里旗幡冲即断，两重衣甲射皆穿。探知点检兵应怯，算得新移栅未坚。营被数惊乘势破，将经频败遂生全。密招残寇防人觉，遥斩元凶恐自专。首让诸军无敢近，功归部曲不争先。开通州县斜连海，交割山河直到燕。战马散驱还逐草，肉牛齐散却耕田。府中独拜将军贵，门下兼分宰相权。唐史上头功第一，春风双节好朝天。
赠姚员外二首 其二::李梦阳::零濛不泽物，冲风夕曾波。送归念维楫，眇言望江河。鸿逝摩九天，萧艾被泉阿。长涛蚀孤屿，峙此将如何。
怀朱数畴::王立道::吾兄东南秀，矫矫青云姿。弱龄弄芳翰，玄文吐奇思。一经夏侯学，廿年董生帷。雅志古人会，独行俗士疑。献赋未云遇，踠足清明时。骥齿嗟已至，旷波千里期。何当逢伯乐，为君解纻衣。
交州即事 其二::王称::莫道平居是百蛮，烟花江月也同攀。一从烽火连天后，纵有神珠去不还。
花径访白香山草堂::熊盛元::一襟披拂古贤风，不见桃花烂漫红。新葺草堂魂未妥，槎牙老树欲摩空。
答友问::许玑::友人问我山居乐，第一读书松竹林。世上万缘都不到，时时证入圣贤心。
甲寅秋兴十首 其一::张萱::一庭黄叶覆苍苔，瑟瑟西风昨夜来。渡水夕阳云色白，迎寒微雨雁声哀。生衣欲换砧先动，团扇新辞箧未开。自是多情情转懒，楚臣休更赋悲哉。
题两山居士卷::陈献章::墨水翻腾作巨川，两山何处洒云烟。醉中亦有临池兴，怅望名家不敢言。
【正宫】塞鸿秋_爱他时似爱::未知作者::爱他时似爱初生月，喜他时似喜看梅梢月，想他时道几首西江月，盼他时似盼辰钩月。当初意儿别，今日相抛撇，要相逢似水底捞明月。一对紫燕儿雕梁上肩相并，一对粉蝶儿花丛上偏相趁，一对鸳鸯儿水面上相交颈，一对儿虎猫儿绣凳上相偎定。觑了动人情，不由人心儿硬，冷清清偏俺合孤另。分分付付约定偷期话，冥冥悄悄款把门儿呀，潜潜等等立在花阴下，战战兢兢把不住心儿怕。转过海棠轩，映着荼縻架，果然道色胆天来大。腕肌消松了黄金钏，粉脂残淡了芙蓉面。紫霜毫点遍端溪砚，断肠诗懒写春罗扇。柳絮香衮绵，花落闲庭院，恨鸳鸯不锁黄金殿。影儿孤房儿静灯儿照，枕儿欹床儿卧帏屏儿上靠，心儿里思意儿里想人儿俏，不能够床儿上被儿里怀儿抱。怎生睚今宵，梦儿里添烦恼，几时睚得更儿尽月儿落鸡儿叫。山行警东边路西边路南边路，五里铺七里铺十里铺，行一步盼一步懒一步，霎时间天也暮日也暮云也暮。斜阳满地铺，回首生烟雾，兀的不山无数水无数情无数。宴毕警灯也照星也照月也照，东边笑西边笑南边笑。忽听的钧天乐箫韶乐云和乐，合着这大石调、小石调、黄钟调。银花遍地飘，火树连天照，喜的是君有道臣有道国有道。村夫饮宾也醉主也醉仆也醉，唱一会舞一会笑一会。管甚么三十岁五十岁或七十岁，你也跪他也跪恁也跪。无其繁弦急管催，吃到红轮日西坠，打的那盘也碎碟也碎碗也碎。丹客行朝烧炼暮烧炼朝暮学烧炼，这里串那里串到处都串遍。东家骗西家骗南北都诓遍，惹的妻埋怨子埋怨父母都埋怨。我问你金丹何日成？铅汞何日见？只落的披一片挂一片拖一片。
和王民瞻送行诗::胡铨::士气从来弱不支，逢时言行欲俱危。不因湖外三年谪，安得江南一段奇。非我独清缘世浊，此心谁识只天知。万牛回首须公起，大厦将颠要力持。
颂古十九首::释慧晖::那吒太子本来身，卓卓无依不受尘。云散水流天地静，篱间黄菊正争春。
送张伯珩同年按蜀::梁清标::衔命西行白简寒，儒臣初著惠文冠。蚕丛惟有青磷起，伏莽当如赤子看。按部诸侯争负弩，洗兵三峡见安澜。兹行雨露沾殊俗，无复兴歌《蜀道难》。
登舟::梅尧臣::向起风沙地，暂假乌榜还。浩然起远思，欲与鱼鸟闲。景目洗已清，咏句称且悭。时自秋空云，雨意浓淡间。
癸丑寒食::赵完璧::无限花开无限情，此身那得一閒行。银鞍柳外谁家子，玉笛风前何处声。俗务绊人春已老，清光犹梦醉难成。赏心久负浮生意，鸥鹭争如早缔盟。
咸阳::杨慎::帝里繁华歇，神皋岁月多。秦城依北斗，渭水象天河。颓堞无遗土，惊川有逝波。丘陵沉霸气，松柏起悲歌。
山花子::沈尹默::晓起盆花漠漠寒。语人消息料应难。依旧情怀依旧事，早春天。腊冻渐销梅似雪，东风不放柳生棉。小阁春灯长夜饮，记当年。
春日次韩耕云韵::龚諴::万里休论野鹤心，东来聊复写幽襟。山中故旧苍松老，柳外人家画阁深。渺渺溪烟新雨后，离离春草旧城阴。风波满眼惊头白，破屋青灯一怅吟。
横州新城::吴当::守国设险阨，由来固金汤。天下已一家，四海无封疆。边夷失摩抚，虚邑奔豺狼。横州两江上，妖氛日相望。烈烈四野焚，哀哀万民疮。倪君列半刺，为政古循良。及兹幸辑睦，庶以安苍黄。兵威尚形势，邦本资堤防。版筑不辞劳，恩波浩难量。神功实天相，良甓发地藏。遂令千年间，集此百雉强。坐见云鸟陴，居然山水乡。嵯峨超楼橹，迢递蟠池隍。落日笳鼓壮，寒风旌旆扬。廛区表井里，公馆临康庄。蔼蔼闻士誉，熙熙浃时康。从兹慎备禦，奚用多斗伤。长松在涧底，至宝委道傍。鸾栖自枳棘，鹓路空翱翔。谁持太史书，为贡白玉堂。
寿潘光禄母七十::王弘诲::使君谒帝来燕甸，九重亲视尚方膳。汉宫新袖玉桃回，言向瑶池展春宴。瑶池阿母寿古稀，年年青鸟衔云飞。筹添海上恩光渥，舞罢花间昼锦辉。即见潘舆趋禁闼，肯誇莱彩恋庭闱。
萧洒参军宇六首 其四::韦骧::萧洒参军宇，回环百亩间。山光侵户牖，柳色锁门阑。尽爱清风满，相仍白日閒。祇赢诗思勇，濡笔溅青纶。
颍亭::王渥::三载西湖阻胜游，颍亭联喜散羁愁。九山西络烟霞去，一水南吞涧壑流。宾主唱酬空翠琰，干戈横绝自沧洲。匆匆匹马从军去，惭愧烟波万里鸥。
重游龚公山宝华寺::傅义::梵天也与时俱进，琳宇莲台又一新。已见寒山成富丽，应能孽海起沉沦。千年银杏留香久，七级浮屠历劫频。灵鹫飞来惊四顾，蒲团辉映尽金身。
偈颂六十五首 其六::释普济::净法界身，驴腮马面。本无出没，万化千变。
罗浮八首 其七 水帘洞::郑学醇::峭壁淙淙泻瀑泉，玉花飞溅素珠悬。崩腾沧海双蛟斗，澒洞昆阳万马先。趺坐不惊春燕入，幽栖偏与世尘捐。飞龙若遣催行雨，应化甘霖遍九天。
水调歌头　淮海八八八年忌日作::卢青山::昨夜清梦里，横绕古藤州。断匏谁管馀迹，幻作此天畴。一半天风苏轼，一半畴烟淮海，剩我只空愁。能对两千古，穷煞又何忧。文章事，千秋业，怕重谋。残弓待挽，鹘的羿力两难求。浑沌人间物事，局蹐胸中丘壑，写出泪双流。破读五千卷，未破败成由。
杂诗 其六::黄节::捐情老始学忘情，不谓林花雨后生。黄蝶晚阳盘草地，片时闲立便多情。
颂古::释道颜::拄杖头边无孔窍，大千沙界犹嫌小。毗婆尸佛早留心，直至而今不得妙。
题太常寺丞吕仲善寄弟仲铉双雀图::唐文凤::啾啾双雀晓风寒，花到酴醾春事阑。应似鸰原急难意，萧条不是纥干山。
初夏寄兴::王中::日长庭馆倦琴书，久病情怀偶自如。苔遍空墙新雨后，泥香小径落花余。耽闲会遣形骸累，向老全将世味疏。风满北窗清梦觉，翛然心境上皇初。
汉武帝::载湉::富庶承文景，雄才奋武皇。右文兴学校，威远服氐羌。可惜居明盛，无能戒怠荒。仙踪虚海上，战骨暴沙场。佞喜江充用，忠难汲黯匡。穷奢财用匮，虽悔亦何偿。
夜经墓下::李宪噩::荒荒下残日，漫漫入榛路。凄风吹野花，平冈生夕雾。故人竟何所，萧条杂古墓。鬼火出阴埳，怪鸟宿深树。夙昔方同室，素性况善惧。仆夫共惨颜，仓皇窘归步。
水调歌头 其一 迎送神二词为刘润之赋::段克己::清秋好天气，禾黍巳登场。群心思答神贶，吉日复辰良。神既来兮庭宇，飒飒西风吹雨，仙仗俨长廊。巫觋传神语，出户舞伥伥。刲肥羜，沥桂酒，奠椒浆。一年好处须记，此乐最难忘。风外渊渊箫鼓，醉饱满城黎庶，健倒卧康庄。夜久群动息，风散一帘香。
与次道集贤谏议元素翰林赴冲卿枢密谏议见招::苏颂::江淮罢郡许归朝，台阁重来鬓渐凋。内禁群英容接武，西枢元弼记尝僚。当年已绝坐中礼，此日犹蒙客右招。衰病无堪还自慰，交游相继上层霄。
江行二首 其一::司空图::地阔分吴塞，枫高映楚天。曲塘春尽雨，方响夜深船。行纪添新梦，羁愁甚往年。何时京洛路，马上见人烟。
春晖草::杨维桢::宜男花，春晖草，小草报春晖，叶好花亦好。花上青蚨缀枝满，阿奶花开春日短。疾风卷地起，劲草偃如麻。借问春晖草，漂蓬落谁家。阖闾城外髑髅台，阿奶些魂台上来。宜男草抽花染血，花上之血不可灭。
春意::李纲::春鸟窥绿窗，踏落庭前花。美人为之笑，鬓脚风中斜。不惜花踏残，只愁鸟惊去。姹娅背人飞，林深无觅处。
先太师忌日::文天祥::太师忌汗漫，二纪似跳丸。弟妹俱成立，家乡忍破残。衣冠晨月暗，坟墓夜风寒。万而逢先忌，无言把泪弹。
五言道中见新月寄内::沈遘::离别始十日，已若十岁长。行行见新月，泪下不成行。念我一身出，万里使临湟。王命不得辞，上马犹慨慷。一日不见君，中怀始徊徨。我行朔方道，风沙杂冰霜。朱颜最先黧，绿发次第苍。腰带减旧围，衣巾散馀香。邮亭苦夜永，灯火寒无光。独歌使谁和，孤吟讵成章。辗转不得寐，感极还自伤。思君知何如，百语不一详。胡雁方南飞，玉音未可望。愿君爱玉体，日看庭树芳。欲知归期蚤，东风弄浮阳。
似即生日夜作四首 其四::卢青山::古人已古后人后，更厕其间谁欤某。临风独啸海潮生，啸馀自向山中土。
有客::陆游::有客隐华山，学道忘岁月。灵苗生绝壁，光景中夜发，斸根食之尽，倏尔换金骨。通籍虎豹阍，日预通明谒，绿章奏封事，误字坐责罚。後身幸不忘，去日苦飘忽。白首三入朝，未省及黔突。方逃申公钳，已取卞和刖。福微不盈眦，罪众几擢发。上天岂怜之，寸步使屡蹶，拔其利欲根，还之山水窟。洗心谢宿愆，世事等胡粤。
集清人句有怀小薇师四首 其四::熊盛元::倚杖郊原作近游，鹧鸪声里到汀洲。海榴开罢山栀放，白发多情苦恋头。
又雪::王夫之::一雪才消一雪飞，不留馀白映霏微。何当贳与严陵寿，建武初年守钓矶。
拟古七十首 其五十 吴记室均春怨::王世贞::悠悠仓庚语，唤此帘栊曙。万象欣遇新，贱妾不改故。买愁榆荚钱，粘恨随杨絮。草信忘忧难，花疑合欢误。百种枕上心，千条梦中路。眼波写欲竭，眉峰解还聚。昨者玉关书，更移金河戍。玄冥彼方辞，青阳兹已暮。但睹朱成碧，未解鬒变素。对影欲有陈，冥然不相顾。
饮马长城窟行::徐熥::饮马长城窟，水深没马腹。朝发祈连山，暮宿太原谷。男儿事格斗，安能讳杀戮。昨日新战败，死者什五六。残血吹腥风，尸骸路相续。身死自不悲，所痛在骨肉。嗟哉杞梁妻，哀哀城下哭。
郊行::释文珦::陋室随缘住，空山信意行。何须称隐逸，且复谢将迎。古木青猨性，孤烟白鸟程。由来各有适，岂必用浮名。
题六箴行乐图::陈恭尹::太行山色倚晴空，之子高怀自不同。万卷已开犹恨少，一官多暇固能穷。行随皎皎长生鹤，坐引萧萧细竹风。会有百城图画在，姓名先列八龙中。
纪梦三首 其二::牛焘::街西门第尚依然，老少情怀似昔年。片刻相逢何处去，鸡声撩乱到枕边。
题蟠桃喜燕图寿刘梅国::黄衷::上界方壶閟，蟠桃翠海津。根株深九地，花实叠千春。灵樾依歌凤，玄蹊纵扰麟。自随王母驭，尽□汉筵珍。鼎剂收霞散，枰嬉博玉尘。似闻清浅日，长际寿昌辰。灏气沦华夏，穹阶殖甫申。至今梅岭表，谁复棘卿伦。越俗时评雅，升堂韵格新。三州均控扼，七业总儒绅。兴薄庐山赋，怀兼铁汉真。孤风齐斗岳，晚意付松筠。轩盖追贤里，耆英照古人。诒谋燕翼远，送喜鹊声频。适国嫌携杖，专工笑斫轮。不妨加璧至，拟听抑诗陈。东海宜杯酌，南山即主宾。期颐浑未艾，那羡五朝臣。
远信::刘攽::清秋万里梦，久客一封书。长日看鸿雁，呼儿问鲤鱼。凉风郢路远，落叶洞庭初。无限归凫翼，南飞最跂予。
示张仲原秀才二首二::晁补之::城头急雨昏长川，城边清流鸥鹭闲。城西云黑电脚落，斜日正在城东山。
廉山晓行::赵孟頫::曳杖行墟曲，苍茫晓色分。凝霜被原隰，葛屦非昔闻。新松夹道周，宿草冒高坟。日月迭而逝，死生安足云。轻舟沿寒流，怅望廉山云。世固不可辟，斯人本同群。缅焉心如结，咏言著斯文。
曲江道中二首::赵蕃::晓甑初炊早稻鲜，传呼与觅卖鱼船。可怜弹铗竟成恨，空对筠篮翠柳穿。
李陵录别诗二十一首 其十四::佚名::凤皇鸣高冈，有翼不好飞。安知凤皇德，贵其来见稀。
寄故人::张椿龄::浮生难百岁，能得几日月。渐缺口中牙，将衰鬓边发。人情不久长，翻手成胡越。急急早归来，从今好休歇。
腊茶并三诗送李元诚::陈造::池鱼千里磨蚁旋，人生出处俱可怜。束书结邻晏溪侧，淮安一寤三十年。积今成古阅飞电，我与昔人同此叹。悲欢离合置勿论，且喜重逢各强健。
赫曦台四景·中宵皓月::熊禾::赫曦日夕真奇绝，最好中秋看明月。竦身飞上第一峰，不觉清寒近天阙。初离海角犹朦胧，行到天心转光洁。今宵端正照山河，长笛一声愁欲裂。
寄宋元平给事::孙传庭::十年踪迹任浮沉，知己相期意转深。无我一邱谁作癖，有君四海尽为霖。雪肠尚在终堪矢，霜鬓何来欲见侵。辇上旧游如讯问，泽癯分老碧云岑。
奉酬彦修::林旭::神龙不见飞腾迹，健力有如作诗客。郑郎学古穷攀追，挥斥阳阿谢为役。夷陵作客足诗情，春来应折游山屐。嗟予逐队走红尘，天涯忽觉吟身只。把玩君诗欣叹兼，多谢深情慰迢隔。
送韦道宁::释妙声::闽粤无诸国，东连瘴海滨。去从持斧客，聊慰倚门人。夜宿桄榔雨，朝行踯躅春。知君清节苦，莫厌庾郎贫。
代寿某帅二首::陈宗远::当年禁履上星辰，便合登庸秉国钧。盖海旌幢纡出镇，济川舟楫已知津。但从渤澥清沂泗，肯把关河自越秦。酝酿早成六月雨，一朝翻手洗炎尘。
送瑞安刘明府::李攀龙::刘桢词赋不群才，百里新承汉宠回。吴地青山飞舄下，大江秋雨挂帆来。白云堪赠神明宰，海色遥临睥睨开。到日自逢花满县，更怜春树接天台。
太常引::胡斗南::丝丝雨过试郊行。十里软茵平。沽酒向长亭。望眼里、犹余半程。沿堤归路，泥沾履滑，柳线趁霞晴。滴翠染裾青。竟带了、春光进城。
寄关彦长::郑獬::黄金斗印未垂腰，绕舍湖山弄翠涛。饥凤羽毛寒不铩，卧龙头角老方高。樽前襟抱生平尽，醉里文章气格豪。休论升沉向衰俗，功名到底属吾曹。
香林洞口观猿::释文珦::贵游抛果引群狙，大小玄黄赶掷殊，别有白猿归洞里，一生不受俗人呼。
出伏后风雨顿凉有感三首::张耒::三伏如汤釜，熏煮理亦足。西风半夜雨，窗户一清肃。那能惜摇落，共喜过炎燠。老人亦晨起，稍进杯中醁。
阮郎归三首 其二::史承谦::香残醉浅正无憀，轻寒透薄绡。谢家池馆坐清宵，桐花如雨飘。弦月下，粉痕娇，倚阑听玉箫。明河影里路迢迢，漏长飞梦遥。
送表兄东南游::周贺::山水叠层层，吾兄涉又登。挂帆春背雁，寻磬夜逢僧。雪溜悬衡岳，江云盖秣陵。评文永不忘，此说是中兴。
题山水画扇::曹家达::一径入村落，危桥断木支。苍山淩倒影，疏树弄寒漪。幽意随孤艇，秋光上短篱。何人解尘网，归卧白云陲。
社中诸公怀予游罗浮归而奉答::黎民表::名山期独往，采药不同君。夜听罗浮雨，心摇桂水云。风尘终自远，鸾鹤可为群。惟有东林社，斋钟讵复闻。
华山北峰閒步::吴金水::峥嵘万仞倚天青，绝顶徜徉暂忘形。遥指黄河来碧落，閒看白日向苍冥。世间尘土安能到，劫外星槎信可经。蓬岛迢遥武陵杳，吾将长此酌山灵。
再赋天池::张雨::巃嵷古墩邱，泓潭浸其股。金碧争荡磨，穿穴稍旁午。斩松罗石榻，玄芝错神浒。遥应玉女盆，润及黄精圃。
自古 其一::刘攽::自古边功缘底事，多因嬖幸欲封侯。不如直与黄金印，惜取沙场万髑髅。
赠先师胡秋崖之子碧京行::唐璧::一度相逢一度欢，先师仪范眼中看。融融兰室春风暖，湛湛冰壶夜月寒。诗酒正邻谭笑乐，江山无奈别离难。殷勤记取归来约，梅玉浮香共倚阑。
塞下曲::许浑::夜战桑乾北，秦兵半不归。朝来有乡信，犹自寄寒衣。
莫肇襄携酒夜过听冯文在弹琴::欧大任::荒斋惟二子，渐觉故人稀。下榻松风过，鸣弦竹露飞。官犹怜有酒，客敢叹无衣。双瀑朱明馆，何时共掩扉。
携茶访杨东山::曾三异::搴衣不待履霜回，到得如今亦乐哉。泓颖有时戏剧，轩裳无用任尘埃。眉头犹自怀千恨，兴到何如酒一杯。知道华山方睡觉，打门聊伴茗奴来。
挽张桐君四首 其一::陈恭尹::举世醒皆醉，斯人迩亦遐。五车梁惠子，七叶汉张家。每有乘桴叹，常深彼黍嗟。乾坤无故国，白首尚天涯。
不忍池晚游诗 其七::黄遵宪::薄薄樱茶一吸馀，点心清露挹芙蕖。青衣擎出酒波绿，径尺玻璃纸片鱼。
同颖叔修撰游吴圃分得须字::郭祥正::地与浮丘接，花如锦帐铺。杜康倾琥珀，海若献珊瑚。老竹争抽笋，幽禽自引雏。人生行乐尔，富贵亦何须。
偈颂一百二十三首::释祖钦::巴陵三转语，大仰一瓯茶。有恩成怨恨，无事是雠家。杜鹃啼血染山花。
夜读::章甫::永夜无纷扰，孤灯对古人。天心怜守拙，还我读书身。
多丽（西湖）::赵时奚::敛吴云，翠奁推上红晴。渺澄流、鳞光寒碎，远峰螺绀低凝。杏香引、画船影湿，柳阴趁、骄马蹄轻。桥限宽平，堤横南北，去来人入绣围行。渐际晚，梅妆游困，十里曳歌声。苍烟润，飞鸦妒春，一梦催醒。认名园、当时宴幸，缆痕犹在危亭。露花浓、静迎直砌，雾藓冷、淡护飞甍。几对东风，留连丽景，年□□老越山青。夜深月、照人依旧，何处最关情。欢娱地，星移世换，客恨还盈。
游阳华岩 其二::赵师侠::石罅空明石色鲜，霞舒乳滴巧雕镌。萦回栈道泉湍响，疑是仙家小有天。
次韵李道士观南山三首 其一::张纲::濛濛烟雨忽晴开，坐觉群山爽气来。谁向此间寻贺老，相逢莫放酒船回。
题岐王旧山池石壁::白居易::树深藤老竹回环，石壁重重锦翠斑。俗客看来犹解爱，忙人到此亦须闲。况当霁景凉风后，如在千岩万壑间。黄绮更归何处去，洛阳城内有商山。
洞仙歌 次柳屯田仙吕调韵，题潇湘清梦图三首 其一::吴湖帆::道是清梦重寻，满眼潇湘来去。宿雾散，初阳晓，露华烟渚。十洲云涌，三山楼起，碧浪天台，缥缈迹，迷仙坞。环佩藉，冉冉绮霞轩举。如旅。便觅萦怀香海，断魂莲浦。回看画舸人归，群玉才调，粉奁吟处。一时月影朦胧，迢迢无奈缺圆，天涯近，佳期阻。谁问讯、春风飘忽难据。千辛万苦。怎得共、合欢朝暮。从今后，好注定、有情心绪。
金兰操二首 其二::祝允明::两公闲闲兮。贻我金兰兮。金兰也且，闲闲也且。
与坐客咏席上所见效小庾体十一首 其七 咏烛::区大相::西楼淹夜饮，东壁暧清光。楚宴缨休绝，燕庭书作行。龙衔疑却月，莲吐半凝香。不是风欺焰，佳人舞袖长。
送胡太守擢贵州宪使::周叙::登历中朝白发稀，一官趋拜出彤扉。新辞虎竹分金节，重惹龙香满绣衣。棠树成阴循吏去，柏台持宪远人归。多君早负澄清志，此去应知愿不违。
玉莲环（泊英州钟石铺）::管鉴::江上青山无数。绿阴深处。夕阳犹在系扁舟，为佳景、留人住。已办一蓑归去。江南烟雨。有情鸥鹭莫惊飞，便相约、长为侣。
寄张太微::王廷相::悠悠江海独逢春，却对春风忆故人。旷览几时同五岳，旧游何日更三秦。移山志业空烟雾，绝代文章付隐沦。欲托飞云寄神物，只愁龙剑化通津。
有感::汪梦川::十年心力苦支持，文旨禅宗了不知。少兴宁堪从论道，能离始可与言诗。忘情或在多情后，出世须经入世时。得破此关还一笑，看山看水两由之。
杨震::谢启昆::巾箱饲雀玉环贻，夫子关西誉望驰。白璧青蝇宁有玷，黄金黑夜岂无知。三鳣讲席生前兆，一鸟关亭死后悲。太尉传家清德在，侍中强项有孙枝。
砥柱歌上陈留刘相国::顾璘::黄河之源出昆崙，万里震荡排中原。行云翻空日月斗，急雨倒海雷霆喧。下民咨嗟上帝怒，乃遣神禹清乾坤。手握巨斧开龙门，中标砥柱气势尊。白波一道永深稳，青山两岸无崩奔。从此平成歌帝载，休气荣光应清代。效灵已见出图书，论功不用誇嵩岱。柱乎柱乎安无颇，狂风恶浪柰尔何。
雨花台::申佳允::梅冈春雨霁，游屐满嶕峣。烟柳矜三月，风华澹六朝。霏微禅径湿，醒醉粉香销。漳水南园绿，相思客梦遥。
赠河南兵备道署臬司朱某::戴亨::大梁廉宪握军机，皂盖朱幢奖德辉。才赡雄韬销壁垒，身膺殊渥彻□帏。扬威万□貔貅励，恤法三章狴犴稀。吏治兵储归赤腹，彝尊象勺锡黄扉。
明应仲出季长近诗二首次韵寄之 其一::释德洪::露叶朝阳沃枣桑，暑风吹鬓荡莲香。已欣点水蜻蜓款，更觉营巢燕子忙。翠浪舞翻争涨垄，黄云割尽想登场。小楼楯瓦谁庭院，弱柳多情故掩藏。
金缕曲::洪炳文::玉介名园处。是前朝、玉恭结构，亭台竹树。几度沧桑都过眼，只有林峦如故。今瓯隐、幨帷暂驻。对景题诗情怅惘，怕韶光、百五仍虚度。太玉洞，迷烟雾。风风雨雨连朝暮。问何人、金铃千万，将花呵护。淮海莺花词调好，只听琵琶低诉。招几辈、诗人联句。一曲阳关弹未了，奈英侬、白地抛春去。春去也，留难住。
雨夜独坐忆京中故人::姚莹::往日西山鸾鹤群，京华一去各纷纷。纵横浊酒燕关月，慷慨清筝楚国云。每意飘飖思孺子，一时局度望宗文。而今独向蛮江里，细雨华镫坐夜分。
竹素园::弘历::纵目湖山景，游心竹素园。社过春正丽，物与道俱存。黛重云根古，淙鸣水乐喧。沈思堪致远，得句异常言。
曲洧怀先通问公因访遗集有感 其二::朱樟::宣和遗事有谁知，云馆星归老泪垂。风月残缣零落尽，得留新郑几篇诗。
久客::晁说之::客子能久惯，将何号有生。墨池能入用，纸被喜无声。新月生缑岭，凄风过渭城。忽如无所叹，却似太忘情。
长林场海边道上::刘宰::海雾晚逾合，海风春更寒。衰须欺薄老，老胆傲惊湍。业竹人家近，平沙客路宽。明朝应更好，山翠扑征鞍。
偈颂一百一十七首::释绍昙::万金包裹烂泥团，不惜当场撮弄看。败阙遭人窥觑了，末梢依旧被渠瞒。
夜坐成诗二章 其二::姚燮::蟋蟀在东壁，烦促声不纡。回风故相咽，苦寒谁尔知？蛰藏悔不早，露下复前墀。斜月更西堕，斗柄高难持。抑天散烦郁，欲寐还踌躇。
奉和鲁望读阴符经见寄::皮日休::三百八十言，出自伊祁氏。上以生神仙，次云立仁义。玄机一以发，五贼纷然起。结为日月精，融作天地髓。不测似阴阳，难名若神鬼。得之升高天，失之沈厚地。具茨云木老，大块烟霞委。自颛顼以降，贼为圣人轨。尧乃一庶人，得之贼帝挚。挚见其德尊，脱身授其位。舜唯一鳏民，冗冗作什器。得之贼帝尧，白丁作天子。禹本刑人后，以功继其嗣。得之贼帝舜，用以平洚水。自禹及文武，天机嗒然弛。姬公树其纲，贼之为圣智。声诗川竞大，礼乐山争峙。爰从幽厉馀，宸极若孩稚。九伯真犬彘，诸侯实虎兕。五星合其耀，白日下阙里。由是圣人生，于焉当乱纪。黄帝之五贼，拾之若青紫。高挥春秋笔，不可刊一字。贼子虐甚斨，奸臣痛于箠。至今千馀年，蚩蚩受其赐。时代更复改，刑政崩且陊.予将贼其道，所动多訾毁。叔孙与臧仓，贤圣多如此。如何黄帝机，吾得多坎踬。纵失生前禄，亦多身后利。我欲贼其名，垂之千万祀。
送邵瓜坡试湖南漕举::乐雷发::槐花匝路促湘行，闽赋唐诗旧擅声。有志向曾言国事，论心何止在科名。毕方夜煽杭都火，大角秋缠蜀道兵。莫作腐儒场屋话，琅玕满腹正须呈。
春馀::张嵲::春馀白发日萧萧，无复当年湖海豪。为吏应须长孙子，裁诗要及九牛腰。
立春帖子·太上皇帝阁::周必大::手把蟠桃植，何劳羯鼓催。从今三万岁，十度看花开。
挽赵泰州善忱::孙应时::唾拾儒科早，阶升命秩尊。斑衣娱寿斝，绮席称名园。五马催三驾，千秋闭九原。春风破山路，松柏惨何言。
秋江独钓图 其一::郑真::轻舟摇漾钓丝风，野水如天一镜空。盛世明廷正招隐，渭川当复梦非熊。
涉汶 其一::程云::九月徒杠少，褰衣及半途。岸容高自出，云影澹如无。白发心先冷，清秋兴愈孤。道傍驰马者，应不识潜夫。
雨后看山因忆黄世南先生诗以相招::文同::新霜夜落群梢鸣，群风刮天为早晴。南山向晓尽张列，颓岭断壑当空横。开轩一见喜无量，走上高阁临飞甍。层栏倚遍不能下，状貌秀活围双睛。奔腾远近若波良，爱极拟去中间行。此时只恨少佳客，相共叫笑夸峥嵘。我思黄子者奇士，趣向超越无俗情。手提诗笔若缘大，到处咏物物有名。我今此县颇幽僻，复在岁杪天气清。溪中鱼蟹易寻觅，林下梨栗新收盛。子如访我住旬浃，此品可备盘与觥。遂驰仆马去邀予，愿子为我聊出城。私心不独徒见子，亦愿播此山之声。子如不见不为咏，可惜此山虚此生。
重阳东观席上赠侍郎张固::卢顺之::渡江旌旆动鱼龙，令节开筵上碧峰。翡翠巢低岩桂小，茱萸房湿露香浓。白云郊外无尘事，黄菊筵中尽醉容。好是谢公高兴处，夕阳归骑出疏松。
桐江舟中::胡仲弓::推篷纳山色，愁坐对黄昏。雨过天无翳，舟行水有痕。钟声来远寺，犬吠隔烟村。柳下渔人屋，收罾早闭门。
归途杂述 其十七::张晋::夕阳未西落，明月已东上。日影射月怀，含光不能亮。如人未遇时，气短神不王。一旦负盛名，落落空依傍。众星各在天，敛曜甘相让。大地辨毫发，山川亦闲旷。清气扑眉宇，流辉洗尘障。顿忘行路难，转觉旅怀畅。若非在道途，此景如何状。
登昆仑台::陶弼::落照古城隅，边风动隼旟。久闲忘战略，多病热医书。白发随年短，新情与世疏。桃花春水起，还钓旧溪渔。
国清化人示寒山::王之道::师从天台来，示我一集诗。开编未及读，涕泪已交颐。纷纷世间人，迷妄觉者谁。浮沉苦海中，俗出无端涯。寒山与拾得，旁观为兴悲。作诗三百篇，劝戒仍嘲嗤。觉此未觉者，当下成牟尼。此意亦良厚，奈何人罕知。师持国清钵，欲救云堂饥。赠言亦安用，聊以报所贻。
谒比干墓::陈克侯::驻马殷墟白日寒，少师遗墓久盘桓。空令异代封先及，谁念孤臣涕未乾。血化千年应是碧，心披七窍总为丹。故宫麦秀知何处，陇草萧萧夕露漙。
送耜堂掌教新会 其六::全祖望::蓬莱香吏正鸣琴，主客遭逢定赏心。倘有唱酬成别集，老夫乘兴便相寻。
寄落星史虚白处士::伍乔::白云峰下古溪头，曾与提壶烂熳游。登阁共看彭蠡水，围炉相忆杜陵秋。棋玄不厌通高品，句妙多容隔岁酬。别后相思时一望，暮山空碧水空流。
西湖十景竹枝词 其十 鹫岭观曦::徐熥::啼罢天鸡曙色微，鹫峰高处见朝晖。傍人不用歌行露，夜与郎游尚未归。
题兰 其二::刘璟::幽谷长芳蕙，山林栖道心。独有高世士，可以为知音。
晓发::戴冠::村鸡啼喔喔，取火照行李。隔篱谢主人，出门渡溪水。岂不爱山林，那复入城市。仰观罗浮岭，白云犹未起。
金城寺::郑学醇::五月南风熟桄榔，六时僧自礼空王。山门阒寂游人少，留得蝉声满夕阳。
寿董中峰乃尊八十::湛若水::我爱东山高，东山有佳色。匪爱东山色，中有幽人宅。昔为谢公居，今下董子帏。丈人日夕往，斑衣此儿戏。郎今侍仙府，寿以金茎露。丈人进一杯，我为一歌侑。歌竟将若何，为祝东山寿。
杂兴五首::艾性夫::云路不可梯，天河不可航。人间心不足，意外事难量。瑶水宴周穆，月宫游明皇。干戈惊骏足，鼙鼓骇霓裳。岂不穷欢乐，那知成祸殃。神仙竟何益，抚卷空凄凉。
约鲁山兄::方岳::莫说寻芳已后时，春蔬解甲茗搴旗。松风石铫晴云盌，不是吾曹未必奇。
送张寺丞知常州::项安世::吾乡人物郑与张，堂堂介圭出琳琅。论文合草北扉制，论经合讲金华艺。两途未遂如命何，四方为君充抚摩。郑公好义不肯住，张公好仁须少驻。吾闻天以民为儿，又闻吾以民为支。为天活儿天必享，为君养支君必赏。天公享公寿千龄，天子赏公金万鋋。能回五十万人命，讵止封侯当得政。但令圣主民不饥，何必金华与北扉。
又挽词三首 其三::傅察::榆社聆风远，兰阶托契深。兴宗知有自，处贵独无心。陇柏晞朝露，庭槐长夏阴。如公更何恨，顾我尚沾襟。
十年再会梁小萍有赠 其一::何永沂::初作萍飘异地家，一蓑烟雨木棉花。少年识得愁滋味，看浊流狂万顷沙。
闻笛::郑学醇::江天闻远笛，断续总因风。楼静人初倚，帘开月正中。曲方迷出塞，响忽散遥空。不待山阳感，长吟及夜终。
忆三峡涧::释函是::买得青山千里外，愁来空复向谁论。溪中叠石疑岩窦，桥下重峦锁洞门。高松仰看行人小，远水平邀绕座喧。最是数年金井侧，一杯招隐易黄昏。
北涧泛舟::孟浩然::北涧流恒满，浮舟触处通。沿洄自有趣，何必五湖中。
刘郎莲峰子求予书予援笔漫兴飘然于东海之滨矣::湛若水::四海风光一片秋，刘郎家在海东头。祇应浮海乘桴去，尔合从予鲁仲由。
自泰安北返济南作::洪繻::汶桥高里朔风声，岱顶归来历下行。清、济依然流泗水，泰山幸不隔长城！争桃乃有齐三士，辞币曾无鲁二生。游遍中原将北上，萧萧轮铁向燕京。
送桂阳孝廉::高适::桂阳年少西入秦，数经甲科犹白身。即今江海一归客，他日云霄万里人。
题孙方叔石泉亭::黎廷瑞::君不见山上石，可以搘明堂而柱宣室。又不见石上泉，可以苏大旱而至丰年。君隐非山隐於市，安有万丈苍崖千太水。自言掇拾累巉岩，更复停瀦引清泚。朝霏淡淡苔藓生，暮雨潇潇蛙黾喜。餐松啖柏吾齿可以砺，誉尧非桀吾耳可以洗。君家鼻祖子荆子，千年家法应如此。一丘一壑真自足，坐守风烟终局促。欲友子驾两黄鹄，香炉峰头看飞瀑。
吴县李文秀::海瑞::羲皇风度出明时，葵藿丹衷百世师。邦国乂安犹戮力，经纶未卷忽乘箕。琼崖白雪封茆土，柱石青天树羽仪。昭代古良天下老，千年遗像镇华夷。
展敬上凤林寺诗::薛道衡::净土连幽谷，宝塔对危峰。林栖丹穴凤，地迩白沙龙。独岩楼迥出，复道阁相重。洞开朝雾敛，石湿晓云浓。高筱低云盖，风枝响和钟。檐阴翻细柳，涧影落长松。珠桂浮明月，莲座吐芙蓉。隐沦徒有意，心迹未相从。
北上至南昌与同年孙方伯张宪长李宪副旧僚长冯大参款叙三日而别::区越::冠盖何期会此堂，义高形迹两相忘。琴樽不藉歌弦乐，谈话多分燕寝香。六德有天宣帝泽，一麾何处见才良。扁舟恋恋滕王阁，也为诸公意故长。
病起::邓云霄::肺病起秋色，四肢忘安排。苔侵捣药臼，竹覆弹琴斋。瘦同鹤影立，静与鸡谈偕。未割区中缘，难将幽性谐。
奉和圣制送金城公主适西蕃应制::张说::青海和亲日，潢星出降时。戎王子婿宠，汉国舅家慈。春野开离宴，云天起别词。空弹马上曲，讵减凤楼思。
阻风女儿港同顺德何紫云严从阳避暑大孤神祠酌酒赋诗::叶春及::系缆依祠下，开尊向水滨。共怜今日醉，犹是昔年身。风急豚翻浪，樯危燕趁人。烟波正如此，莫负玉壶春。
伏日陪府公侍御登四望亭分韵得四字::喻良能::危亭压层城，是中有佳政。面面看江山，水云自相媚。使君暇日登，火老金正穉。杯盘莹无尘，笑语清有味。快风千里来，暑气三舍避。赋诗红莲幕，煎茶白衣吏。诙谐想割肉，摇扇笑疼臂。乐事古云少，能并今有四。兹游岘山民，千古知姓字。吾辈亦何为，虽驽犹附骥。
题扇面画::欧阳建::春柳舞江干，春水弥江岸。孤舟坐钓翁，举目南天雁。
古风其二::李白::蟾蜍薄太清。蚀此瑶台月。圆光亏中天。金魄遂沦没。螮蝀入紫微。大明夷朝晖。浮云隔两曜。万象昏阴霏。萧萧长门宫。昔是今已非。桂蠹花不实。天霜下严威。沈叹终永夕。感我涕沾衣。
偶见郭六脩侍御怜古诗八绝句步韵漫成其二 其五 陈见侯自燕得选回相遇浦口舟中::郭之奇::浦云初出日边襟，江口欣闻岭外音。率尔乡情无细问，乡情话及令愁深。
先垄有感::蓝仁::双亲已远弟兄稀，魂梦相逢似旧时。茅屋数椽田二顷，白头犹受一安遗。
辩公以诗谢香次韵却寄 其三::顾清::谁说诗人鬓未霜，芬华久矣谢春芳。灰中芋栗能分我，只与江湖作漫郎。
题顾超秋山无尽图::左宗棠::行尽秋山路几重，故山回首白云封。阿超知我归心急，为画江南千万峰。
挽林侍郎二首::刘克庄::端平初偶忝朝班，亲见仙枝折广寒。揭晓名高推虎榜，凌云赋奏动龙颜。烹桑犹记攻京尹，谏草何妨上史官。膜外浮荣姑勿论，长留公是在人间。
戊申岁腊寓外舅赞善公宅感事有作 其三::张问陶::乐趣人谁似我疏，无多骨肉总离居。杜陵有妹今安在，班史重修恐未如。咏絮乍惊微雪夜，结荷永废《大雷书》。伤心绵惙留哀语，犹望归宁慰倚闾。
十台怀古 其二 章华台::陈琏::灵王意气淩寰宇，十万雄兵辟疆土。登临更有章华台，睥睨中原瞰荆楚。穷奢极丽非良谋，纵乐日向高台游。皓齿能歌细腰舞，蛾眉宁识人间愁。一朝霸业归萧索，江上游魂招不得。夕阳衰草栖寒烟，伤心忍过荒台前。
太常乐章三十首其七酌献第三室奏大顺之舞曲::杨亿::明明我祖，积德累仁。居晦匿曜，迈種惟勤。帝图天锡，辉光日新。寝廟绎绎，昭事同寅。
桥亭八咏为宗人府经黄子中赋 其一 澧陂春涨::王汝玉::春陂昨夜雨，绿水潮来涨。应有放歌人，濯缨陂水上。
中秋宴城西楼别张子言::孟洋::八月天高河汉流，丹峰翠壑迥西楼。不堪鸿雁长为别，风树萧萧万杵秋。
贫病有感::王端淑::才已行贫运，偏增新病魔。镫花虚拟结，鹊语几番讹。针指能生睡，诗篇强自哦。寒风吹瘦骨，酌茗亦阳和。
拟咏贫士七首::方回::堂堂孔北海，不忧樽酒空。一旦坐口语，老瞒不见容。危行言未逊，难保明哲躬。虞翻落日南，管宁老辽东。事至于此极，岂愿飘孤蓬。所以焦先者，愧处蜗庐中。
水调歌头 壬戌六月十七日偕岚婿斌孙登天柱峰绝顶::汪岳尊::今日我初度，飞上最高峰。七十八年一笑，珠唾落松风。气壮顶天立地，神往苍烟丹灶，啸虎更吟龙。不待此心试，冰自玉壶中。送斜阳，迎素月，玩晴空。漫惊嗽石，更拟何处涤尘胸。一壑能专堪老，五岳奚惭为伍，汉武有崇封。蹑屐披云下，后约订山翁。
马浩秀才携秋日海棠诗见过::戴表元::山城八月有春风，一树嫣红淡又浓。纵使失时无熊度，也胜茉莉与芙蓉。
和紫虚丹房二十首 其二十::程通::华发蟾宫第一枝，西风八月正中时。三场我己曾酣战，一字谁云不疗饥。龙种自来天上出，豹斑未许管中窥。不须更问承恩处，浩浩波光满凤池。
倦寻芳 春日偕铁士湘、渔子健泛高士湖::黄燮清::画桥路转，奁水波明，新涨如许。破晓东风，吹起荡春情绪。弱柳搓丝黄似月，丛花叠影红成雾。倚孤篷，载双柑斗酒，醉寻烟雨。恰正好、清明才过，一笑青山，齐展眉妩。拾翠评香，难得俊游闲侣。燕子人家炊笋饭，鹧鸪村店留茶语。尽风流，又何须，画船箫鼓。
和危山臞寄弟四首 其四::傅若金::天涯骨肉久离居，京国风尘鬓欲疏。娱日强倾开岁酒，忆家频看隔年书。路通一水花开里，门掩千峰木秀初。便拟邀君此时发，归舟同食楚江鱼。
悠然亭::杨慎::萧萧者东篱，峨峨者南山。山色无远近，如在咫尺间。茅亭敞潇洒，荜门恒反关。朝见归云驶，暮见飞鸟还。飞鸟不可即，归云不可攀。怅我穷荒谪，再见篱菊班。列树何丰茸，流泉亦潺湲。永日无氛翳，地隙景自閒。时枉幽人侣，暂解游子颜。清风巳千载，馀波及颓顽。
咏镆铘山送贾通判::郑真::倅厅南对镆铘山，空翠纷飞白昼闲。宝气暗埋岩壑底，神光直上斗牛间。清波淬石存金锷，远岫生风响玉环。前席如承宣室问，为言形胜似商颜。
凯歌词十首 其七::黄佐::锦鞯白马出新河，蔟队吴娃善凯歌。谱得升平新乐府，内家休按旧云和。
题筹笔驿::李新::流马飞粮下蜀都，卧龙曾此写雄图。金刀有义轻三顾，铜爵虽强视一夫。鼎足山河终有汉，雁行兄弟亦忠吴。当年若尽毫端计，魏狗还羞不令无。
梁州序 吴惟谦同年寿词::王鏊::投簪前日，悬弧今旦，节值中秋刚半。玉山回首，升沈眼见多般。幸有丹崖翠壑，明月清风，天与吾人管。任他荣贵也高眠，无喜无忧便是仙。攀桂侣，曲江宴。看英雄三百纷消散。年七十，几人健。
凭桥为张以诚作::顾甗::青溪曲绕帝城遥，处处垂杨接画桥。春色十分金谷酒，月明五夜玉人箫。鸦翻夕照伤心丽，马蹀香尘满目骄。谁识年年倚阑客，长陪鸥鹭戏秋潮。
题青山白云图::胡粹中::青山之中有白云，古今能画者数君。南宫房山去已久，高步独数朱山人。山人于画但适意，闲中翰墨恣游戏。下笔江山千万重，妙入天机夺元气。昨日王家饮酒醒，写出会稽山阴之兰亭。尖峰削圭插天出，长松偃盖垂云青。想当暮春三月初，天气清明景物舒。流觞曲水发高咏，一代名士今何如。凉烟夕草总陈迹，留得斯文数行墨。鲁鱼亥豕何其多，一片谁存晋朝石。右军孙子复才贤，宦游万里西南天。石田茅屋春雨里，落花啼鸟东风前。我亦越王台下客，脱冠偶此南夷谪。云门六寺若耶溪，老眼画中看历历。何时与尔得归田，南湖北垞居相连。不惜东山谢公屐，且回雪夜子猷船。
腊夜普明寺睡觉二首 其一::杨万里::旅梦忘为客，檐声忽唤愁。亲庭未差远，佛屋不胜秋。只么功名是，如今悟解不。十年行路饱，谁不遣吾休。
田家吟::周如埙::不识市朝车马喧，残蓑弱笠老田园。柴门去郭无多路，野竹临流自一村。春雨桑麻终岁足，清时鸡犬几家存。儿孙牧畜南山下，为道须防猛虎繁。
冬雪呈太守张嵇仲三首::李弥逊::控鹤缘云上广寒，四看明玉镂群山。铺檐漠漠鱼鳞合，入垄离离虎脊斑。整驭炎官方退听，将妃白帝肯言还。丰年预作田家喜，不独三钟慰病颜。
太史赵公于山庄后开二洞并前为六命堂曰六虚斋曰三山同邦相赋二首 其一::胡应麟::卜居太史乍江潭，携酒仙郎更夕岚。户列三峰天上下，堂开六洞地东南。侵阶瀑色悬空翠，八座云光散郁蓝。十里衙斋山路近，尽教明月候归骖。
绍兴祀九宫贵神十首::佚名::某献有序，降登无边。礼乐备举，昭格燕娭。云车缥缈，神日还归。报以景贶，翊我昌期。
纪念抗日战争胜利五十周年四首 其三::陈仁德::民族危亡旦夕间，睡狮怒吼气如山。大刀带血犹冲阵，地道藏兵好灭奸。倭寇三光千里赤，义军百战几人还。芦沟枪响惊中外，史册于今有泪斑。
和周少晳咏梅韵五首::廖行之::孤根应得暖先回，天惜花房遣护开。早是冰肌自清绝，却因冠玉更奇瑰。
金钱花::皮日休::阴阳为炭地为炉，铸出金钱不用模。莫向人间逞颜色，不知还解济贫无。
邵公母::牟融::搔首惊闻楚些歌，拂衣归去泪悬河。劬劳常想三春恨，思养其如寸草何。浙水梦怀千里远，苏台愁望白云多。伤心独有黄堂客，几度临风咏蓼莪。
赋得恩光日边来::玄烨::冬藏待春发，艮止佐东生。八极分仁政，诸方拱向明。车书同内外，民物望丰亨。敬奉无私义，殷勤宵旰情。
和白太守拣贡橘::周元范::离离朱实绿丛中，似火烧山处处红。影下寒林沈绿水，光摇高树照晴空。银章自竭人臣力，玉液谁知造化功。看取明朝船发后，馀香犹尚逐仁风。
绿净桥::吕南公::涵虚正深明，扶槛跨空阔。共喜云退避，更憎鱼拨剌。相从有文酒，欢快到夜月。
塞垣春 观充和离骚书卷，并谢其为余手录和周词。::饶宗颐::雪意昏垂野。插绿昊、梅枝卸。澄心旧纸，隃麋新墨，书复如画。又冷香点破东风也。恁寂寞、供挥洒。更毫端驱风雨，细挑残烛摹写。新和瑞龙吟，师秦七、难比渊雅。检几卷离骚，怕啼鴂鸣夜。数银钩、十三行在，摩挲久、沉吟青灯下。月色试呵手，泪凝珠满把。
陪关彦远曾彦和集龙兴寺咏隋时双鸭脚次关韵::晁补之::风起雷塘陵上尘，雨荒苔院两株春。楼台有迹皆余烬，草木无知尚见珍。博士独能名玉棐，使君还许寿灵椿。宣城此物常充贡，谁与连艘送万囷。
题澄心亭::赵汸::亭中客去日西沈，云净天空月影临。万籁无声群动息，千山一色静高深。
赋胡达孝林霏五题::赵蕃::老树绿相交，新林翠褭梢。童能奉巾盥，客有问推敲。香事身依佛，炊烟地远庖。浑疑宿雨在，不见晓禽嘲。
陪李端叔游颖昌西湖三首 其一::孔夷::霜风吹老菊离离，水外秋云送雁飞。来伴谪仙闲杖屦，满林丹叶衬斜晖。
明发黄土龛过高路::杨万里::又过峥嵘两峡间，也无溪水也无田。岭云放脚寒垂地，山麦掀髯翠拂天。碧玉屏风吹不倒，青绫步障买无钱。诗人富贵非人世，犹自凄凉意惘然。
上方寺::王宠::山水云门会，林篁石道微。毫光空翠落，花雨瀑泉飞。麋鹿参金镜，莓苔积宝衣。浮湛竟何益，转觉此生非。
问涂有日戏题郡圃::杨万里::今年郡圃放游人，懊恼游人作挞春。到得老夫来散策，乱吹花片摠成尘。商量岁後牢关锁，拘管风光属病身。造物嗔侬先遣去，遣侬侬去不须嗔。
望云岭自古北口五十里至岭上南北使者各置酒三盏乃行 其一::彭汝砺::今日日如昨日日，北方月似南方月。天地万物同一视，光明岂复华夷别。更远小人褊心肝，心肝咫尺分胡越。
鸡声 其一::许梦青::登坛一唤已称雄，万户千门处处通。唱彻桃都呼海日，鸣从威穴坠天风。惊残短梦遄征外，触发豪情起舞中。我爱神仙云里种，先声长得踞高空。
怀李氏昆弟二十韵::洪适::城南两佳士，英躔名硉矹。相之妙才具，玉笋班中阙。胡为彯长缨，去去事輗軏。举之登词坛，龙虎榜未揭。归循南陔兰，不使芳馨歇。胸中蟠五车，一一思英发。有中清庙瑟，审声知度越。我来贰银菟，接袂俱墨发。情期胶漆坚，门受车马谒。笔阵几鏖战，君盈我先竭。别来勤相思，十日倏飘忽。迟明蒙嚣尘，毕景迈崷崒。跻高怯肩舆，挹秀欣拄笏。泉清甘著齿，岩幽冷萦骨。西风涌波澜，极望际溟渤。是中三神山，缥缈云出没。问津旧乘槎，引舟今舍筏。俛首倾缥瓷，独醉径兀兀。起看天宇开，诗成走邮卒。归欤及中秋，高楼共嘉月。
忆江南::胡斗南::枫叶冷，秋露乍凝珠。悄悄摘来犹滚散，几回想吻怕唇朱。两颊晕红初。
学庄即事::牛焘::掘井深无水，疏泉远隔溪。堰潴余雨积，碾石压苗低。酒熟倾桑落，桥成盼柳堤。斜阳花一路，香草衬归蹄。
杜大卿浒第一百三十三::文天祥::高随海上查，子岂无扁舟。白日照执袂，埋骨已经秋。
次韵和庆善游圆觉寺归四首时仆亦方自径山归 其三::葛胜仲::招提行问道，末学倦编蒲。不际方为际，应无令尽无。归来聊自赋，隐去谢人呼。宦路分夷险，平生谁识途。
题四川崇庆牧常君殉节纪略后 其二::凌均::蜂聚蚁屯万马喧，阿谁裂眦在军门。鸿毛己掷孤臣命，凤诰频颁圣主恩。昔岭干戈飞碧血，浣花俎豆慰忠魂。年年巫峡行人泪，听彻啼鹃日易昏。
偈倾一百三十三首::释法薰::无心亦无法，非法亦非心。大勋不竖赏，柴扉草自深。
自秦望赴五松驿，马上偶睡，睡觉成吟::白居易::长途发已久，前馆行未至。体倦目已昏，瞌然遂成睡。右袂尚垂鞭，左手暂委辔。忽觉问仆夫，才行百步地。形神分处所，迟速相乖异。马上几多时，梦中无限事。诚哉达人语，百龄同一寐。
郑广文瑞川再寄黄丝赋谢::何吾驺::载披黄绢感相思，恨少当年幼妇词。篱菊夜寒蝴蝶冷，落英吹伴帐中丝。
原失调名::王哲::邢公分剖，举恩情、割断灵光照。内莲生，真可要。姹婴娇，和会通玄妙。忧愁乐道。气收来、结作成珍宝。玉牢藏，五彩耀。透昆仑，日月
过徐氏庄居::沈与求::只着南冠不著缨，掉头防我问功名。数椽茅屋有时漏，一垡野田无具耕。酒地定能容胜践，墨畦终拟过平生。扣舷归去蒹葭闹，后夜相思看月明。
匡山秋晚在芦林寓居作::吴寿彭::自爱投閒随所如，书生端合涧边居。长林叶落啸山鬼，叠嶂云沉漱屋除。雨后瀑声宵梦觉，高秋露结雁来初。陈编懒阅丛残夜，门掩蓬蒿足简疏。
客谈庚戍事::王世贞::红颜宛转马蹄间，玉箸双垂别汉关。无限春风抛塞北，不教青冢遍阴山。
议纠合两淮复兴::文天祥::清边堂上老将军，南望天家雨湿巾。为道两淮兵定出，相公同作歃盟人。
答玉峰::牛焘::郡城风雨别匆匆，春尽花阑马首东。白腊云深留倦鸟，青毡岁久听归鸿。消闲曲蘖思吟伴，经乱诗篇付信筒。读罢知君块垒甚，何时把酒一消融。
题刘阮山::杨维桢::两婿原非薄倖郎，仙姬已识姓名香。问渠何事归来早，白首糟糠不下堂。
送司空陈公之金陵 其二::王弘诲::剑履从容出九重，双旌遥指大江东。蕃宣久著周邦誉，馈饷曾推汉殿功。六代山河登眺外，两都筹策指挥中。风流画省应无事，赋就吴涛属便鸿。
京城元夕::王同祖::鼓吹喧喧月色新，天街灯火夜通晨。玉皇不赐传柑宴，散与千门万户春。
满江红（立夏前一日借坡公韵）::洪迈::雨涩风慳，双溪閟、几曾洋溢。长长是、非霞散绮，岫云凝碧。修禊欢游今不讲，流觞故事何从觅。待它时、水到却寻盟，筹输一。燕舞倦，莺吟毕。春肯住，才明日。池塘波绿皱，小荷争出。童子舞雩浑怅望，吾人提笔谁飘逸。记去年、修竹暮天寒，无丛迹。
赋烧笋竹字韵::陆文圭::先生朝槃厌苜蓿，笋味得全差胜肉。苍头扫地犀角出，赤燄腾烟龙尾秃。土膏渐竭外欲枯，火候微温酒已熟。拨灰可惜衣残锦，解箨犹怜肤跃玉。青青无日长儿孙，草草为人供口腹。卢家丞相蒸葫芦，石家无人煮豆粥。去毛留顶有何好，捣韭作齑空自速。不如野人工食淡，自办行厨入修竹。句里曾参玉版禅，胸中会著筼筜谷。主人不问不须嗔，昨夜西风响林屋。
寄黄元斋::解缙::来时萧峡驻轻舟，惆怅初年作远游。梦里相思不相见，武功山下月轮秋。
宜宾别杨同年::员兴宗::江行骇湍涛，文字无暇寻。满听舟人歌，胸中垢秽侵。宜宾夷獠乡，系缆日欲沉。仓卒拜年契，外堂闻韶音。鸡肥为予烹，酒美亦共斟。语笑不知夕，蟾蜍满衣襟。首陈兵战谋，西北敌可擒。次论月蚀诗，独采仝愈心。未憎轻簿走，窍誉希山林。儒学规矩奇，约绳固所钦。誓将革愚鲁，庶异柴与参。会浅别又长，情重愁愈深。愿终保壮节，勿作涧松吟。天子思太平，此非久滞淫。
扫地花::陆求可::含英旖旎，正晚径罗生，光风催发。猗猗九畹，任盈腰服艾，芳馨难灭。照耀春阳，不用伤心秋月。身思洁。正是灵均，纫佩时节。当门容易折。更溱洧相将，赠持心悦。凝膏煮液。近朱颜绿鬓，强如芜没。见说佳人，玉齿常含鸡舌。朱唇揭。比花香、总无差别。
寒食二首 其二::薛季宣::五岁怀归梦，言归已得归。未能逃俗累，旋复著征衣。子贡当何战，燕人切自悲。无堪一百五，春雨作霏微。
感事::韩邦靖::东南民力知全竭，西北长城更欲修。定有壮丁填野壑，况兼新麦在平畴。寻常功业人知好，十万人心或可忧。白屋书生真过计，便因家国泪横流。
瀫阳公入佐天官兼领翰学赋此送之::王世贞::分曹犹得坐春风，忽领鹓鸾向碧空。三入承明阶转峻，两参均统寄逾隆。星辰不隔瞻依表，桃李争归启事中。青省倘过张乐地，莫惊江畔有冥鸿。
观钓::余靖::趋尘寒浦波，桂子秋空月。烟湿钓纶轻，雨溅苔矶滑。健鲤吞香钩，锦文红鱍鱍。将为沸鼎游，势穷犹喣沫。搘颐闲怅望，江湖晴荡漾。奋鬣就其深，族类能相忘。胡为贪一饵，委身刀机上。寄言洗耳翁，逃名真可尚。
幸太学::丰稷::凤幄云开日月章，九霄呜跸下虞庠。朝元俊士鸿成列，拱极名臣玉照行。问道贾生称五学，乞言戴圣美三王。上心夙悟周公戒，天下安危自一堂。
凤凰台上忆吹箫 风雨连夕，对瓶中杏花作。::苏穆::几度东风，潇潇吹雨，作成春意阑珊。惜瘦影、无端憔悴，处处凭栏。谁道红消翠障，一枝正、画阁间闲。休重问、恨在别离，情在辛酸。呢喃。乍归社燕，又絮语、雕梁似话前欢。要留取、芸窗长伴，几案清妍。除是调脂弄粉，风神别、著手都难。伴今夕、偏嗅片片香残。
顺应庙::陶弼::白崖山下古松青，暂卷牙旗谒庙灵。见说昆仑关北畔，曾将草木作人形。
甲申岁除寓南安::释函可::梅花岭下小溪边，寒尽孤僧泪独涟。衲底尚存慈母线，担头时展美人篇。先皇岁月馀今夕，故国风光忆去年。香冷夜深松火息，万方从此静烽烟。
书荆溪禅师傅后二首::释智圆::清风遗句满人间，灭后天台迹更闲。碑折塔摧人不顾，不堪冥目想空山。
悼亡 其二::顾炎武::北府曾缝战士衣，酒浆宾从各无违。虚堂一夕琴先断，华表千年鹤未归。
浣溪沙 忆旧::黄驾白::病榻恹恹感万千。云烟过眼水流年。天涯芳草可人怜。绮思闲情留枕上，坠欢断梦逼灯前。黄昏微雨苦缠绵。
郑友其大舅挽诗::陈宝琛::寒日无光雪不成，南鸿忽至涕纵横。鸡凭禅力平孤愤，犹及尧年了一生。书种吾乡忧遂绝，泪河他日向谁倾？鳌峰合眼何曾烬，长觉微言总带醒。
秋日閒居之作 其八::屈大均::代食文章在，妻孥未耦耕。彫胡慈母膳，瓠叶庶人羹。野月榕间起，山烟竹外横。飞声寄鸾鹤，长啸是平生。
用韵答友人论诗::林希逸::艺业难精最是诗，千差万别信难知。还须倒岳倾湫手，却有惊天动地时。鸟迹论书方古雅，龙媒入画始权奇。夷然便欲趣平淡，此法谁传我亦疑。
南塔即事::释函可::旧好新知总莫论，弥天风雨自孤鶱。大呼欲折将军树，只手能招楚客魂。岂是艰难存古道，独将毫发透空门。何当振袂春风起，一拂寒沙彻底暄。
登金焦二山寄故园兄弟::程鸿诏::东屋西屋人已远，名山也作弟兄看。金焦好处多于画，少个雁声江上寒。
临江仙::陈永正::眷恋池塘飞不去，一双白鹭亭亭。疾催涷雨遏新晴。骤沾毛羽湿，犹自互梳翎。带恨应嫌兰芷远，临风长是吞声。忽惊乔木影忪惺。回身云外落，归去几牵萦。
三师石塔::行溗::潭北湘南六百年，只图无缝塔中圆。祖翁血脉今何在，老树乌啼月满天。
再过禠亭 其二::韩邦奇::野戍凄凄画角，山城处处寒砧。最是秋风羁客，不堪暮雨乡心。
同心结::耶律铸::湖中己种藕，湖边还种柳。柳丝与藕丝，同在佳人手。除是结同心，同心最长久。
閒居四景 其三::龚诩::偶栽佳菊傍幽泉，岁晚泉清菊更妍。掬饮掇餐聊适意，不图却疾制颓年。
十六日雨::李俊民::平地俄惊霹雳声，老龙功过此应分。不知东海因谁祭，却笑西华欲自焚。四面蔽亏无日月，百神奔走会风云。时人那识天公事，一溉惟知有巨君。
李商叟秀才求斋名于王元渤以养源名之求诗::曾几::学问直须富有，文章政要深藏。玉在山中辉润，兰生林下芬芳。
感赋::席子研::频年事势总翻新，闰厄黄杨命不辰。缩地电机通一线，破空飙轴走双轮。杞忧无救燃眉急，草野犹多堕泪人。贳酒且招游钓侣，落花芳草醉残春。
秋晚泊舟洪塘::卢龙云::维舟日将入，微风动晚凉。坐久江月白，斜辉照我床。解衣眠伴月，鸣雁天一方。是时秋已半，沙边苇渐黄。夜深寒气至，零露当为霜。感时悲物换，而我在他乡。三年居此土，毛发日欲苍。乘潮递来往，谁念客衣裳。逢迎本自拙，于世亦何妨。狂飙起天末，愿言保孤芳。
春晓曲::黎景义::旭彩东飞新献白，嫦娥入海金波坼。窗罅莺喉报晓寒，氍毹惊起芙蓉魄。篝火添香玉掌温，妆成铢带约罗袢。春风昨夜怜花落，屐绣苔钱认薄痕。
周达可随奉使过真腊国作书纪风俗因赠三首 其三::吾丘衍::汉界踰铜柱，蛮邦近越裳。远行随使节，蹈海及殊方。鴃舌劳重译，龙波极大荒。异书君已著，未许剑埋光。
月梅::蔡清::冬里有春一味清，不因风雪不知名。问渠知己有谁在，月在天心人在庭。
为茅止生作悼亡诗（二首）::道敷::心惟结遐想，孤坐黯无言。误听滴花露，疑归清夜魂。也知伊岂在，终是我难谖。短袖残灯下，浑教污泪痕。
读史::赵文::夹寨功名节节奇，门高事起更堪悲。身亡家破英雄笑，恰似伶官戏罢时。
拟古七首 其七::周权::山中有孤松，托根在深涧。磊磊多节目，偃蹇岁云晏。岂无干云心，亦有傲雪干。萧飕起清奏，可挹不可玩。大雅久寂寥，古瑟弦已断。美哉遗音存，伫立为三叹。
赠医士清溪居士丘通甫::方回::乃翁挟艺专淮乡，使死者生危不亡。远如扁鹊师长桑，又如近世庞安常。所交者谁龙虎骧，真李临淮郭汾阳。军门出入一药囊，精兵十万无金疮。参苓硝石雄附姜，补泻虚实调炎凉。晚择所从遨真扬，郄家太尉王东床。有子有子跨灶郎，半夜衣传肘后方。清溪居士清名香，心欲识面形参商。迩来解后古余杭，其言亹亹慨以慷。七表八里谁能详，三部九候吾独臧。八十一难声琅琅，素问灵枢腹为箱。望形察色起仆僵，馘浮二竖完膏盲。伤寒足脉根膀胱，过经七日妖灾禳。度彼没溺君为航，浅学不识空望洋。
郡圃杏花二首::杨万里::迫出千花合受降，不然受拜亦何妨？行穿小树寻暗朵，自挽芳倏嗅暖香。却恨来时差巳晚，不如清晓看新妆。朗吟清露温风句，恼杀诗翁只断肠。
众春园::弘历::建置何分李与韩，名园轮奂喜重看。盆中雪浪水之变，斋外霜华气已寒。毕竟千秋有公论，且教一晌适清欢。前年图取人何在，四句金刚如是观。
七夕::何景明::楚客旅魂惊巧夕，燕京风俗斗穿针。楼台送暑催秋扇，关塞迎寒起暮砧。海内弟兄风雨梦，天涯儿女岁时心。乘槎莫问支机石，河汉年年此夜阴。
又寄兴化徐虞部::蔡襄::梅花狼籍拂轻舟，人日溪行动客愁。上昼去程初北首，故山归思满东流。垂垂朝雨随双桨，草草春蔬送一瓯。不独怀乡便多感，看人难似府君侯。
录苔梅::张沄::老身全身著艾蒳，不耐久蛰潜拿空。爪头拨动阳春信，香在霜痕雪点中。
十六字令•听蛩::彭孙遹::虫，切切哀吟不肯休。愁人处，多在五更头。
和夔峡张宪白帝城怀古::邵雍::不愤曹公跨许昌，苟非梁益莫争王。三分区宇风雷恶，横截西南气势强。行客往来闲指点，史官褒贬浪文章。后人未识兴亡意，请看江山旧战场。
五月初亦觉轻寒而感::崔荣江::无力春阳枉费功，不教初绿饰新红。檐牙懒滴酥心雨，陌路勤吹坼袖风。寒浸衾裯犹瑟瑟，尘凝人发更蓬蓬。便寻温暖凭何计，烹得鲈鱼执酒盅。
刘子愿山居::赵汝鐩::般向山边住，萧然茅数椽。平塘印星斗，深谷剩风烟。老不离书卷，贫谁乞酒钱。莫言无管待，频取好茶煎。
丙申八月纪事时自乡里入吴还华馆遂卜隐鸿山::王逢::寸舌解重围，长歌振短衣。不成巢父去，空似鲁连归。蔡港沙田薄，黄山宰木稀。伯鸾吾所慕，梅李况鱼肥。
再和::刘克庄::鹄袍再着姑行法，雁塔重来定策名。大尹前呵宽贾岛，相君十反访州平。故溪旧有钓鱼石，平地今多陷马坑。不信天公囚两鸟，一鸣会遣百虫惊。
嵊县劝农途中示同寮二首 其二::陈著::老农欢笑声，三十里春程。笳鼓断还续，杯盘坐又行。谁云偿县债，正好看民情。归去不妨晚，出山溪月明。
绝句 其一::卢青山::敝囊何事久流飘，疲绝身心念念消。只为梦中归路近，起来弥觉故乡遥。
寄宁德林训迪::王恭::忆君时复强登楼，云树苍茫怅别愁。两地情多孤夜月，十年官冷旧沧洲。鹤林山色当杯绿，鲛室潮声到县秋。早晚香名应更达，泮池何事久淹留。
不寐::李东阳::遥夜耿无寐，悠悠对青灯。幽怀不盈掬，缕结如春绳。垂髫弄柔翰，滥采世上声。弱岁忝科籍，冠簪奉明廷。生平四十载，鬓发白几茎。岂不愧窃禄，日给粟数升。惟馀素心在，不与炎凉更。营营彼何物，集我垣西庭。沾我白苧裳，涴我素玉屏。城狐不敢问，市虎难为撄。涂人勿复道，知者已复惊。曾参岂杀人，不疑本无兄。内省寔自疚，人尤竟谁能。不闻谤贪者，足浼夷齐清。古人重不辩，辩极翻益增。志士耻苟免，壮夫想孤征。拟寻江湖兴，未结松筠盟。故国隔湘水，旧游在金陵。兹谋苦不遂，郁郁竟何成。誓存操修节，谨独戒未萌。闭门索古义，著书见高情。著鞭让祖生，割席效管宁。从此毕馀志，垂休俟千龄。
蹈青::杨万里::两换溪溪玉，花呈岭岭春。秧田暄处早，茅屋补痕新。
凌朝浮江旅思（一作马周诗）::韦承庆::天晴上初日，春水送孤舟。山远疑无树，潮平似不流。岸花开且落，江鸟没还浮。羁望伤千里，长歌遣四愁。
梦归还 其一::殷济::春来相思每随风，万里关山想自通。梦里宛然归旧国，觉来还在虏营中。
送盛德生 其一::李云龙::白首江湖客，人称盛德生。有方驱二竖，无过付三彭。卖药不论价，支颐多远情。赖君医癞癖，何事又长征。
访吴安抚命赋诗竹洲中有静香亭堤静观斋舞雩::汪莘::凤麟敢谓皇家无，如公自合应时须。胡为返驾竹洲隐，只与高堂素壁成画图。一麾淮海重拜敕，老人在南子在北。称家菽水欢在余，每日乃得见颜色。大儿三十心力到，租税免教官吏逼。小儿十五天资敏，火耕水耨云未克。竹林茅屋谩读书，我正不蒙稽古力。请言竹洲胜，蕖篠相因依。红蕖未妨晚色静，翠篠解过凉阴稀。渔童樵青足驱使，夜深醉和风雨归。梦中突兀长堤横，忽觉单骑游边城。擒胡已决千里外，邯郸一枕空峥嵘。闲来静观宛殊昨，却怜蒲团坐日落。偶见始画天地心，从此鸢飞共鱼跃。向来天地本来闲，猎夫见鹿不见山。不然寒流自太古，何人曾作沂水看。前日从公洲上语，茯苓期我能同煮。未容只作竹洲翁，属闻汉诏求伊吕。
净师别于鼓山二十馀年矣顷复相过抚今感旧赋呈::陈宝琛::横街诗梦卅年痕，又向王城话水村。小草出山惭欲死，孤云恋日黯无言。人间龟筴从何问，泉下韦弦定几存？谁信相随衾影地，哀时长有独醒魂。
夏夜有怀王兄学::周是修::明月何烛烛，良夜亦悠悠。揽衣历前除，閒咏以销忧。俯褰幽兰芳，仰视天汉流。鹑火司夏令，玉衡指炎州。感兹气象易，念彼平生俦。山高而水深，于焉成阻脩。嘉会邈难即，何以结绸缪。阴阳无停机，荣枯递相酬。百年苦短短，况若参辰游。美酒聊足挥，丹经安可求。愿君固贞节，岁寒保康休。终朝拾瑶草，三山寻十洲。
不寐二首::刘克庄::□□□□听漏筹，檐声得得伴春愁。残灯似唤人开□，□□□□妾护篝。昔者鹤曾为道士，俄而蜨又化庄周。要知梦觉皆虚幻，且拨寒炉起坐休。
湘妃怨::袁表::烟波杳何之，汀洲郁寒翠。一江春水生，是妾相思泪。
访混朴吴尊师::史浩::何年隐四明，与世绝逢迎。圣主方虚席，先生不入城。风雷随地起，宫殿自天成。近喜篮舆稳，宁忧白发生。
庭柳::姚系::袅袅柳杨枝，当轩杂珮垂。交阴总共密，分条各自宜。因依似永久，揽结更伤离。爱此阳春色，秋风莫遽吹。
虞美人::蔡伸::碧溪曾寄流红字。忍话当时事。重来种种尽堪悲。有酒盈杯、聊为故人持。夜闲剪烛西窗语。怀抱今如许。尊前莫讶两依依。绿鬓朱颜、不似少年时。
龙井十题·萨埵石::释元净::巨石如掌平，兀然半青嶂。钦哉昔道人，饲虎兹喦上。
减字木兰花 记人言::黄绮::君来如酒。君去更如烟外柳。月夜飘飖。误却人间第一宵。为何凄咽。舞后殷勤闻细说。切莫矜夸。我是民膏灌溉花。
踏莎行·芳草平沙::张翥::芳草平沙，斜阳远树，无情桃叶江头渡。醉来扶上木兰舟，将愁不去将人去。薄劣东风，夭斜落絮，明朝重觅吹笙路。碧云红雨小楼空，春光已到销魂处。
早蝉::李咸用::门柳不连野，乍闻为早蝉。游人无定处，入耳更应先。暂默斜阳雨，重吟远岸烟。前年湘竹里，风激绕离筵。
首尾吟 其五十九::邵雍::尧夫非是爱吟诗，诗是尧夫乐物时。天地精英都已得，鬼神情状又能知。陶真意向辞中见，借论言从意外移。始信诗能通造化，尧夫非是爱吟诗。
秋入山寺访庐山德公::马瑞::午钟新雨后，清响出空林。忽与远公遇，共兹尘外心。人来佛地少，秋入寺门深。一笑前溪别，幽踪不可寻。
送刘阅东游::胡宿::皋壤乏生涯，羁游越绝赊。一区扬子宅，四壁长卿家。囷粟知谁指，囊钱苦自嗟。秋林惊脱叶，夕枕怨啼鸦。海月随孤棹，天风曳落霞。山城饶露蔓，水驿遍霜葭。孝子兰方秀，先生菊未华。楚辕无久滞，把酒待回车。
拟古五章 其四::姚燮::西蜀年少子，才气薄秋云。冠弁灿珠绣，捷策金马门。欢宵侍宫宴，汎瑟娱阳春。蕙风畅幽素，桂月流艳芬。扶掖辞内闼，含醉骄主恩。凉飙下金井，梧叶飘纷纷。苞凤愁铩羽，回舞丹邱垠。盛宠久难恃，荣华转就湮。太白有仙骨，散发走燕秦。
金陵十二钗正册——贾元春::曹雪芹::二十年来辨是非，榴花开处照官闱。三春争及初春景，虎兔相逢大梦归。
大云寺茶诗::吕岩::玉蕊一鎗称绝品，僧家造法极功夫。兔毛瓯浅香云白，虾眼汤翻细浪俱。断送睡魔离几席，增添清气入肌肤。幽丛自落溪岩外，不肯移根入上都。
舟中漫兴六首 其五::刘琏::白露濛濛不见山，轻舟一叶下危滩。乱石堆中寻故道，不独崎岖行路难。
寄程文学绍铭杭州::姚燮::飞絮揽春鹃，明山拍暗川。小裁芳树曲，远寄大江船。想复逢筝侣，因谁滞酒缘。夕阳帘卷尽，翘望极苍烟。
木兰花慢·论修行锻练::王哲::论修行锻练，只元是这些儿。也勿取、翁婆姹女，婴子相随。休言木龙金虎，更何须、黑赤坎和离。奉报诸公入道，莫令形苦神疲。堪宜。正好搜寻时。坦荡准希夷。放落魄清闲，任云任水，真静真慈。灵然养成内宝，聚玄机、密妙不难知。开阐当中一点，莹然明照无为。
念奴娇::茅于美::疏棂寒怯，向灯前检点，年来词笔。哀乐当前浑未觉，叵耐而今追忆？新境曾经，旧欢不厌，梦景无端的。心期如约，一生真个抛得。应念飞上青冥，东风曾许，借我些些力。不怕严霜秋后恶，黄叶朱阶堆积。却怕春来，馨花欲绽，风雨先狼藉。霎时凋谢，教人何处寻觅？
惠文太子挽歌（睿宗之子岐王范也开元十四年卒赠太子）::袁瓘::寒仗丹旄引，阴堂白日违。暗灯明象物，画水湿灵衣。羽化淮王去，仙迎太子归。空馀燕衔士，朝夕向陵飞。
唐镜歌::缪焕章::开奁一视大异事，此镜逼真为我制。不知是我是古人，二千年前有此字。八分之书刻画精，其右曰仲左曰英。寻绎唐隶适吻合，轮郭如故朝代更。友人沈君得此物，反覆审睇勤披拂。纵然宝重如连城，睹字谓为予所独。当作琼瑶赠故人，菱花秋水露精神。将邪岂是尘中物，琬琰从来席上珍。只我自疑还自笑，金环小劫纷难道。虽信阳休匪古人，何知乾德同年号。昔之仲英果若何，毋亦与我同蹉跎。麟阁功名男子事，如何名与氏俱磨。幸哉形制犹完好，小于楪子偏明了。不用蟠螭与纽龟，已知隶古来天宝。因思唐政昔不纲，金镜晦彩韬光芒。上东门外胡儿啸，长信宫中帝业荒。钗擘钿分俱莫保，况如此镜尤微渺。照影无能共帨鞶，坠奁止合埋蓬葆。物生显晦真有期，因因果果漫狐疑。镜存当日伊非我，镜在今时我即伊。惠鱼庄蝶谁先觉，色相虚空浑不著。混沌休令窍窍通，灵源只觉头头活。本来面目知不知，睇观转复笑詅痴。君去我来墩属我，荆公曾为谢公嗤。我亦于兹增一解，从来世事皆桑海。一镜存留付后人，要知自有李程在。
咏怀::黄师参::南国有佳人，不数阴丽华。长年事絺葛，无语吟柳花。平生父母心，岂不愿有家。纷纷轻薄儿，媒氏空自哗。失身死堪羞，失时未须嗟。
庆春泽 秋夜有感::林修竹::月色如银，天凉似水，凭栏万里清秋。莫负良宵，放怀独豁双眸。游丝不系年光住，兴来还须酒浇愁。最难侔。吟赏庾楼，赋作坡舟。伤心千古漫回首，嗟离离大地，莽莽神州。到处狼烟，不知何日是休。多情惟有今宵月，清辉犹向故人流。莫怅惆。垂钓烟波，天地闲鸥。
绿窗诗十八首 其十五::孙蕙兰::空阶日晚雨才乾，小婢相随倚画阑。金钗误挂绯桃落，罗袖愁依翠竹寒。
次林子长韵::陈造::孤亭屹山椒，山灵信多助。比肯迂玉节，来作数刻住。江明山动色，取重以公故。未须坐谭客，子弟自翘楚。云岚远明灭，阡陌随指顾。何以验人情，楚歈杂吴舞。我来空想像，梦去上烟雨。尚及拂云饮，醉狂烦杜举。新欢偿昔游，幸会乃如许。古人重一饭，志士赋盛遇。归时混游人，健倒各扶路。
暴雨::李俊民::疾雷破山云暗天，雨脚不断如麻悬。淋浪一室无乾处，何异露坐乘漏船。鼠牙便是溃堤蚁，墙有百道飞来泉。狂客岂因狂药使，眼花如落井底眠。采石江头弄明月，一夕去作骑鲸仙。我虽忘我亦可怜，但恐不免蛟龙涎。苦无根源笑潢潦，可能朝宗东注觅海道。君不见耒阳禹力所不到，至今难寻杜陵老。
白下::严允肇::白下援师聚，钟山薄伐新。三军随庾亮，一战走卢循。虎旅屯江岸，鲸波靖海垠。论功诸将在，哀此乱离人。
题董其昌葑泾仿古小轴::弘历::槜李归来信宿停，一帆春雨阻葑泾。尚饶湿润虞沾手，能尔为耶茟有灵。
次韵子由召伯埭见别三首::秦观::青荧灯火照深更，逐客舟航冷似冰。到处故应山作主，随方还有月为朋。
叶司封知宣州::宋祁::岁久中台鹄领垂，牢盆罢计拥藩麾。新加绶艾天香袭，密对帘须禁刻移。青舸信潮随早暮，赤轓灵雨遍公私。树犹如此成前感，重荫当年蔽芾枝。
绝句漫兴十一首 其五::刘基::相思举目万重云，燕去鸿来杳不闻。漫说黄金能得士，只今谁是望诸君。
京绥铁路项局长太夫人六秩荣庆诩诗二律 其二::陈毓瑞::麒麟阁下敞华筵，珠履三千望若仙。芝草遥连萱草秀，寿星高并婺星悬。慈惟瑞霭平安竹，梓舍光分太液莲。更喜桄辰临九夏，好将辰日祝长年。
吴守置酒壮观为登高之集因赋数语::虞俦::九日登高作胜游，使郡携客此迟留。天连楚观风吹帽，木落淮山菊满头。何处台前犹戏马，几人江上不惊鸥。年来只有身穷健，莫把茱萸浪自愁。
次韵答邵户部文敬前后得七首 其五::李东阳::来往邮筒不断诗，君才真似茧中丝。词华彷佛三王后，字画分明两晋遗。得失寸心元自许，品题今日岂吾私。吴江落木何须道，浑胜当年未见时。
青县访同年亓暄岩::田同之::燕树齐云客梦牵，一朝邂逅茂林边。相将华发悲今日，珍重青衫忆往年。官阁芳尊新雨后，中峰明月故人前。因君转忆同门友，廿载浮沉十二年。
感怀二首::杨公远::桂薪玉米转煎熬，口体区区不胜劳。今日难谋明日计，老年徒羡少年豪。皮肤剥落诗方熟，鬓发沧浪画愈高。自雇一寒成感慨，有谁能肯解绨袍。
温日观画葡萄二首 其一::郑元祐::伊昔钱唐温日观，醉兀竹舆殊傲岸。却将书法画葡萄，张颠草圣何零乱。枝枝叶叶点画间，醉瞠白眼看青天。狂呼大盗杨总统，天不汝诛吾厚颜。杨加箠死曾不畏，故老言之泪尚潸。画成葡萄谁赏识？惟有鲜于恒啧啧。醉叩斋室支离疏，拊摩悲歌泪填臆。鲜于设浴师浣之，为师涤垢曾弗辞。人言结袜张廷尉，千载风流宁异兹？蔓如龙须实马乳，问师挥毫奚独取？只因汉使远持来，野老诗成泪如雨。
一斛珠 同沈去矜夫子、恽正叔、诸虎男、洪昉思湖上小集::俞士彪::湖楼笑倚。六桥千古惟烟水。相将共惜登临意。衰柳斜阳，趱出伤秋泪。佳会人生知有几。湖山况复都如此。西风吹绽黄花蕊。愁欲来时，好趁垆头醉。
寄庄定山::邵宝::几年书断定山翁，极目江天送去鸿。野史不妨朝报外，病怀长托醉吟中。短筇向晚云随在，小榻逢秋月与同。尚忆长安吟别地，夜深风雨烛花红。
雨::弘历::触石油然布宇匀，溟濛忽暗远山皴。号屏特与迎人雨，婪尾如留待客春。林薄浓阴藏别院，汀洲新水涨前津。桔槔罢转良苗活，静想田家乐是真。
酒泉子 和六禾词已，余兴未尽，媵以二小词::杨玉衔::一磐空山摇古翠。门掩灯残烟坠穗。林深猿鹤正眠秋。络纬织羁愁。侧身天地苍茫里。似粟如沤总浮寄。金筌片玉半成尘。枉费作词人。
送真舍人帅江西八首::刘克庄::自昔安危等置棋，击人着数匪天为。何因国手来当局，要看开奁布子时。
歙溪砚::程俱::砚凤池，石龙尾，金其声，玉其理，文字之祥助公喜。助公喜，为公寿，籋云衢兮龙为友。仪箫韶兮鸣凤咮，金玉相兮椒兰臭。老复丁兮昃还昼，寿而臧兮世无有。生弥长兮视弥久，见太平兮休战斗。泳学海兮恢文囿，俯松乔兮齿仓籀。翰林客卿管城偶，挥毫振藻常无咎。
别故人张孝先::王铚::平生尝叹少陵诗，岂谓残年尽见之。共脱兵戈身偶在，各怀乡国语尤悲。又寻芳草春风路，犹听孤舟夜雨时。避地海山周万里，此行无处寄相思。
菩萨蛮·重开战讯作::陈家庆::白杨烟外荒城路。二分凉月三分雨。又是去年秋。征人何限愁。沙场风火夜。铁马金戈下。莫道话曹刘。如谁孙仲谋。
童子驿见梅花 其二::李纲::江南为客见江梅，似为行人特特开。数点枝头凝玉雪，隔窗和月送香来。
怨歌 其二::髡残::寒食清明前，开门不敢觑。虽非桃李花，正是伤心处。
九日期沃泉裕斋壁山矩洲小集席上和裕斋二首 其二::黄衷::丝衫纱帻各轻便，举白呼红送晚天。萸菊香中浑一笑，閒人风月本无边。
醉蓬莱·正三边月静::赵以夫::正三边月静，万国年丰。菊多梅小。吐玉擎香，蔼皇都清晓。龙驾徐驱，貂冠夹侍，天也和人笑。紫陌欢谣，如今事事，胜端平好。玉带垂虹，衮衣华日，秋水精神，臞仙容貌。长对凝旒，不羡商岩老。胸次乾坤，掌中霖雨，造化知多少。便好重将，绛人甲子，数中书考。
谨次县大夫见属之韵::朱熹::抚摩凋瘵为心切，摹写风烟著语亲。只愿从今更无倦，清诗美政逐年新。
促织::杨万里::一声能遣一人愁，终夕声声晓未休。不解缫丝替人织，强来出口促衣裘。
驾次江心驿::曾棨::清跸初传日未西，鸿胪将引唱班齐。营门风暖千旗动，辇路云香万马嘶。草绿夜塘多是水，雨晴沙道不成泥。忽传四鼓銮舆发，不寐时时听晓鸡。
天仙子::秦鸿::幸有南巡传法曲。万灯如海人如泊。哀丝豪竹且沈埋，腰一握。珠千斛。处处中宵惟有肉。
从化山水十首 其十 龙潭水::欧大任::肤寸云初出，须臾满太空。只知天下雨，谁识是龙功。
咏蝶::佚名::□□□□□□□，一丛浮动戏兰芽。裁成碧玉搔头样，画作黄金便面花。闲过楼台飞尽日，又因风雨宿谁家。儿童爱把襜褕扑，惊起双双贴綵霞。
道山亭宴集荅赠郭郡博一首::黄省曾::朱夏纪蕤候，山潭竞晖朗。阳林飒华滋，景飙泛和响。缘情引高集，即睇寓遐赏。醧燕虽举新，款眷良在往。以予浃晨驾，慰子三秋想。衷契衿有悦，言同意弥广。介豫贞并吉，撝谦道胥奖。明德展光觌，兰樽故淹飨。方堪秀云揽，忽迨初月上。醉归何能赋，毕日御游鞅。
沁园春 八徽图题词::朱祖谋::德象女师，有炜管、彤思贻令名。缅蘧缋姜嫄，稚图孟母，甄慈鞶帨，益誉丹青。四德倍之，群伦仰止，为烈于今有典型。瑶源远，溯双江毓秀，蕙洁兰馨。金闺弁冕贤英，衍孝友、宗风雅泳徵。审经以行权，积而能散，音流太似，传续更生。两佩纫芳，六珈式度，例以须眉亦老更。钟馀庆，也抗颜厨及，雏凤声清。
元夕过吴永年茗坐其孙某侍而弹琴::邵宝::元宵处处笙歌酒，此处茶杯且听琴。白发主人应有兴，青天明月亦何心。糗餈似斗春盘巧，灯烛浑忘夜漏深。只尺桂岩成契阔，误将南市认山阴。
句::萧贯::十二峣关隐空绿，兽猊呼焰椒壁馥。渴乌涓涓不相续，辘轳欲转霏红玉。百刻香残陨莲烛，九龙吐水漫寒浆。红绡佩鱼无左珰，两两趋走瞻扶桑。红萍半圭山波面，回首觚棱九霞绚。鸣鞘声從天上来，大剑高冠满前殿。
宝坛寺和林宗易韵::陈傅良::梦回齿颊自天香，何必招魂怨渡湘。少待精庐天向晓，有来嘉定岁为常。云山镇压鱼虾市，烟雨庄严橘柚乡。最好题名双石阙，可题周历万年长。
宿回峰院寄黄择中察院::释道潜::秋堂立四壁，物色夜萧然。藜床抱孤影，起坐未成眠。曾飙激高梧，万动接虚警。感至情先谢，理冥神预领。铜壶漏未央，扶杖起彷徨。方塘溢繁荇，冷月下疏篁。踯躅步空除，风带袅霜裾。泯余契幽独，怅子隔川途。短短袖中书，明发欲谁寄。梁上木鲤鱼，傥能将此意。古亦有相思，吾今何所遗。浩歌望云水，期子与同归。
定王乐用冷庵歌::罗伦::君不见淮阳城，君不恋曲江景。君不味罗珍羞，君不皦衣裳锦。君居冰一壶，君出雪一艇。千山寂鹗声，万境绝尘影。道有冻饿人，冷庵无此冷。我寒待君衣，我饥待君省。民瘼不问问牛喘，莫学汉家丞相丙。冷庵冷，冷如铁。万国如在红炉中，江南六月寒风雪。耻庵好向冷庵游，冷庵好傍耻庵结。庵外诸君知不知，两庵里事乾坤歇。
放鹦鹉二首::司马光::虽道长安乐，争如在陇头。林间祝圣主，万岁复千秋。
五言送张吉老两浙提刑::沈遘::秋日响船鼓，西风转樯乌。使节东南行，光华满江吴。里门过旧游，弩矢方前驱。威严勉自励，宁顾旧酒徒。
唤鱼亭::李石::佛顶分明火焰高，黑瑿何事助焦熬。只销一酌梅花雪，我已官曹似水曹。
书寺中所见四首 其三::张耒::叩户谁惊午睡，烹茶听客论诗。病里虽成禁酒，兴发何妨杖藜。
杂诗百首 其二十五::陈永正::宿昔未出山，白云久在抱。不曾润心苗，今来滋艾草。
夜泊黄山闻殷十四吴吟::李白::昨夜谁为吴会吟，风生万壑振空林。龙惊不敢水中卧，猿啸时闻岩下音。我宿黄山碧溪月，听之却罢松间琴。朝来果是沧洲逸，酤酒醍盘饭霜栗。半酣更发江海声，客愁顿向杯中失。
醉太平 寄任中敏成都::龙榆生::南柯梦醒。西州泪零。晚来邻笛愁听。看沈阴乍晴。彊村砚凝。霜厓韵清。相期不负平生。更谁当共鸣。
【双调】殿前欢_春据危阑，::薛昂夫::春据危阑，看浮屠双耸倚高寒，鳞鳞万瓦连霄汉。俯视尘寰，望飞来紫翠间。云初散，放老眼情无限。知他是西山傲我，我傲西山？夏柳扶疏，玻璃万顷浸冰壶，流莺声里笙歌度。士女相呼，有丹青画不如。迷归路，又撑入荷深处。知他是西湖恋我，我恋西湖？秋洞箫歌，问当年赤壁乐如何，比西湖画舫争些个？一样烟波，有吟人景便多。四海诗名播，千载谁酬和？知他是东坡让我，我让东坡？冬捻冰髭，绕孤山枉了费寻思，自通仙去后无高士。冷落幽姿，道梅花不要诗。休说推敲字，效杀颦难似。知他是西施笑我，我笑西施？浪淘淘，看渔翁举网趁春潮，林间又见樵夫闹。伐木声高，比功名客更劳。虽然道，他终是心中乐。知他是渔樵笑我，我笑渔樵？醉归来，袖春风下马笑盈腮，笙歌接到朱帘外。夜宴重开，十年前一秀才。黄齑菜，打熬到文章伯。施展出江湖气概，抖擞出风月情怀。
赠同溪客::张籍::幽居得相近，烟景每寥寥。共伐临谿树，因为过水桥。自教青鹤舞，分采紫芝苗。更爱南峰住，寻君路恐遥。
北院词八首 其八::胡应麟::灵济宫前翠幕悬，平康门巷百花连。西园公子携宾过，十六青娥舞玳筵。
美人十八首 其七 画中::李振钧::若个风姿可肖卿，曾于纸上唤真真。天生媚妩宜留影，宫样梳装更出尘。难使有情空色相，偏从无语著精神。愿为周昉纤纤笔，粉泽脂香得一亲。
金鸡峰::释延寿::松萝高镇夏长寒，透出群峰书恐难。造化功成彰五德，洞天云散露花冠。
来青书院桃花::徐元杰::塞满乾坤本是仁，更无一物不洪钧。山桃自不知粗俗，也与梅花斗早春。
送姚公奖往吉安府学从丁先生读书::邓雅::螺山云白鹭洲晴，送尔携书赴郡城。庠序共谈新礼乐，弦歌仍是旧师生。剑藏宝匣光犹见，玉遇良工器始成。老我无庸还拭目，图南指日化鲲鹏。
祷雨金海祠上香作 其一::严嵩::石磴松木朳殿开，礼臣恭捧御香来。圣主忧民望甘泽，龙官莫待玉符催。
挽王易岩::金履祥::石笋孙枝萃众芳，少推夙慧映诸郎。故家文献典刑在，前辈风流气脉长。误把一编黄纸册，未沾数寸绿袍香。同云惨澹西原路，赖有遗编死不亡。
汉宫春 次高子文韵::蔡松年::雪与幽人，正一年佳处，清晓开门。萧然半华鬓发，相与销魂。披衣倚柱，向轻寒、?渌微温。端好在，垂鞭信马，小桥南畔烟村。呵手冻吟未了，烂银钩呼我，玉粒晨＊。六花做成蟹眼，凤味香翻。小梅疏竹，际壁间、横出江天。那更有，青松怪石，一声鹤唳前轩。
南乡子 乙巳夫人生辰作::刘凤梧::薄命是糟糠，卅载辛劳遍体创。年近知非勤不倦，堪伤！骨瘦嶙峋两鬓苍。鸿案喜相庄，人道贤良比孟光。诗颂笄珈宜醉月，称觞，酒与梅花一样香。
贺新郎二十首 其十::李慈铭::庭院深深处。恁低徊、轻红一抹，把愁围住。人影亭亭嫌半掩，况隔花丛无数。更倒映、纱窗如雾。盝曲回廊烟缭绕，算句留、能有多时否。斜日影，自来去。当年并倚花阴语，指身边、重重卐字，个侬心绪。回首凝尘飞絮迹，难辨画裙金缕。只略有、啼痕堪据。便是欹斜那忍换，怕馀香、犹发经时雨。罗袖底，断魂路。
辛酉日遣怀 其二::王夫之::东峰忽散云，飞光射檐端。未解消冰雪，晶荧一倍寒。
夏旱三首::岳珂::问津六辅到长安，满目疲羸不忍观。耕耨又孤今岁饱，盖藏尤比去年难。绮罗有目须令见，铁石为心方自宽。欲借玉阶空怅望，救民无术愧空餐。
余自解郧节归耕无事屈指贵游申文外之好者得十人次第咏之 其九 李参政颐::王世贞::俯仰天地间，有才不易真。李侯治吴兴，捭阖乃如神。秋霜有时抑，春雨靡不伸。酒语时启予，衰魄为之振。安能托宇下，朝夕庇斯人。
次韵三兄茂载偶成二首 其二::范浚::君看如弦死道边，由来忠鲠世人捐。剑除佞士朱狂直，笏击奸臣顾少连。莫以古人蕲薄俗，空嗟膏轴运方穿。齿牙枉插于菟口，见说官家废料钱。
夜郎曲 其二::杨慎::夜郎溪槃木，阴中半景西。渔舟投树宿，水鸟逗花啼。
安隆旅次::陈政::路入安隆几日程，峰峦分合郁层层。湍流喧鼓客愁听，峻石攒锋人倦登。隙地有茅家有鬼，好山无寺俗无僧。愁心此日偏怀阙，暂止肩舆上竹棚。
题龙树寺名流高会图二首 其一::缪荃孙::名士多于鲫，长安望若仙。缅怀高会日，犹是中兴年。剪烛谈陈迹，零珠剩小笺。槐龙如旧识，婀娜晚风前。
晚秋杂诗六首用叶子嘉莹韵 其二::顾随::巢苇鹪鹩借一枝，鱼游沸釜已难支。欲将凡圣分迷悟，底事彭殇漫等差。辛苦半生终不悔，饥寒叔世更何辞。自嘲自许谁能会，携妇将雏鬓有丝。
木兰花慢（送郑伯昌）::范成大::古人吾不见，君莫是、郑当时。更筑就山房，躬耕谷口，名动京师。诸公任他衮衮，与杜陵野老共襟期。有客至门先喜，得钱沽酒何疑。昔年连辔柳边归。陈迹恍难追。况种桃道士，看花才子，回首皆非。相逢故人问讯，道刘郎去久无诗。把做一场春梦，觉来莫要寻思。
追和本寺第五代南海珠和尚和永明禅师山居诗二首 其一::释道超::此界西方法一同，西来东土总皆通。少林密旨传无尽，大藏经文演不空。刬草锄云为祖业，敲床拂竖振宗风。山中城里皆名刹，却是从前造化工。
访张海涛广文留饮至夜::李光谦::停杯忽无言，仰视星河朗。流萤竹外飞，寒露松间响。遥闻钟一声，明月墙东上。
题宗忠简公诰（王黼时为少宰，署名诰上）::宋濂::青城妖祲连云赭，犬羊在都龙在野。百年艺祖旧河山，万骑长驱若冰解。京城留守一世豪，仰天雪涕风萧骚。起扶白日照河北，赤手欲障三秋涛。义旂戛天天为泣，四方猛士闻风集。自期徇国与天通，岂谓忠言反难入。披肝上疏留至尊，乘舆不顾东南巡。拊床三叫大星落，非天弃宋良由人。功业无成志可纪，古来英杰多如此。君侯心事汉武侯，伟气英声冠千祀。我来已恨生世迟，不得亲观忠勇姿。每过乡邑发犹竖，纶诰况是当时为。却忆前朝司马死，章蔡群奸乘间起。国虽未乱政先亡，万里蒙尘从此始。吁嗟黼辈真奴臣，贼君致寇肥其身。姓名污眼尚欲呕，君侯在位能无嗔。侯乎侯乎慎勿嗔，谁使彼奴操国均。君不见汴京礼乐正全盛，江南杜宇啼天津。
同荣天和游石城::李之仪::兹游久寂寞，胜士偶陪随。竹暗笋初熟，江深鲈正肥。但须频结社，何必访题诗。会有重来日，还应记此时。
题梅花美人四首 其三::曹家达::烟霏淡白最高枝，脉脉停停寄远思。别有风怀难下笔，寿阳宫禁晚妆时。
南陌词 其三::王翰::南陌东边草染裙，嫩青深翠一时新。王孙去后无消息，春雨春烟恼杀人。
三老亭::曾几::华发累朝人，苍髯几时树。政恐郢斤寻，明堂要材具。
二月朔日::弘历::青阳临仲朔，韶律正光昌。楼雪融成液，宫花暖斗芳。银屏收綵胜，扣砌接鸳行。筹治惟增惕，劭农愿降康。佳兵兹已戒，文德未云遑。风色东来惠，心期西去长。
挽赵母薛夫人::樊阜::松柏生崇冈，不羡桃李姿。雪霜恣饕虐，柯叶弗少萎。嗟嗟赵贞母，窈窕从母仪。结缡相君子，淑慎三族驰。苕苕忍罹毒，中道遭崄巇。君子啬于数，二孤声咿咿。寒灯倚机杼，只影空房帷。簧言竞难惑，矢心终不移。神祗昭上下，我心应鉴知。孤年日以长，母发日以衰。一缄过青鸟，促宴趋西池。尘飞镜光暗，月落乌声悲。死生亦恒理，名节世所规。豸冠柱下史，文行誇一夔。瀼瀼袭湛露，丘木含华滋。为歌柏舟篇，清风起涟漪。
题隐者壁::张至龙::寒著麻衣馁食薇，乐山清兴只琴知。蛛经圆纲当中立，蜂从新厨出外飞。山脊倚天无改日，草根埋雪有青时。莫言鸿燕多相背，去去来来共一机。
杂诗六首::李若水::御戎如御寇，爱民如爱子。岂不有公卿，脆弱非所倚。吾君傥择贤，何病不可理。
传言玉女（上元）::赵善扛::璧月珠星，辉映小桃秾李。化工容易，与人间富贵。东风巷陌，春在暖红温翠。人来人去，笑歌声里。油壁青骢，第一番共燕喜。举头天上，有如人意。歌传乐府，犹是升平风味。明朝须判，醉眠花底。
闭门::陈曾寿::灰冷何心问岁华，闭门寂寞自生涯。偶同静趣忘形侣，长伴幽居妙色花。晚食芳甘参稚笋，远书珍重寄新茶。西泠消夏年时味，漫与毡乡较等差。
清平乐四首 其三::张弘范::天南地北，何日兵尘息，四海升平归老忆，凤远岐山空碧。衣冠滚滚争春，谁能卧辙攀轮，一剑风云未遂，几回怒发冲巾。
孙琴西廉访次唐端夫东坡生日诗韵追念湘乡师相属和奉呈并怀钱子密::程鸿诏::校书正苦扫落叶，谁唱阳春和白雪。天台掷赋声忽闻，广桑证道路云绝。犹幸坡公在眼前，曾见醉翁为心折。冶城山阁昔游宴，桂管妖氛刚破灭。昨年公持使节至，迩来我恰间身掣。许从芸笈借缇油，莫陪花坞吟宫缬。安昌旧客盟石交，建章群仙饮玉屑。千里命驾病未能，八载流光去如瞥。何时更共阿戎语，新诗且与黄九说。明当踏春大观亭，健行不藉拄杖铁。
和苏著作麻姑十咏 其一 鲁公碑::李觏::他人工字书，美好若妇女。猗嗟颜太师，赳赳丈夫武。麻姑有遗碑，岁月亦已古。硬笔可破石，镌者疑虚语。惊龙索雷斗，口唾天下雨。怒虎突围出，不畏千强弩。有海珠易求，有山玉易取。唯恐此碑坏，此书难再睹。安得同宝镇，收藏在天府。自非大祭时，莫教凡眼觑。
吴淞江逢清明::释宗泐::吴淞江上看春雨，客路扁舟三月行。两岸人家插杨柳，不知今日是清明。
楼上::郭之奇::一抹轻云护晓吹，盈盈楼上对花时。春风若解吹红片，愿作东墙第一枝。
谢郑夹漈子惠诗索草堂扁榜::陈宓::五十种书今几见，数千年史尚堪传。草堂底用标遗迹，自是乡人苦爱贫。
九月十九将赴湖南夜发::邵齐焘::为有南征约，残秋别故山。篱花犹灿灿，霜叶渐斑斑。明月随帆去，长空送雁还。三湘渺何许，万里碧云闲。
秋夜不寐 其十三::孙传庭::泉石追寻任晦冥，几看落叶舞閒庭。风霜容易侵头黑，岁月艰难滞汗青。养拙一邱人共弃，息机午夜我常惺。晨钟暮鼓休相聒，向日承明已厌听。
题洪崖仙坛::艾性夫::树精不死卧松关，呵护仙翁旧禁坛。天阔难寻骑去鹤，井香疑有炼成丹。山如辟谷秋逾瘦，屋尚凌虚夏亦寒。行遍苍崖无石髓，空和凉月倚阑干。
扫花游 恨::王韵梅::沁心浃骨，总事与情违，酿成苦楚。江淹漫赋。算填胸满臆，古今无数。试问边鸿，错嫁明妃胡虏。更休语，有炼石女娲，此意无补。往事知几许。叹连理枝头，妒花风雨。谁怜不遇。问王郎怎解，谢娘佳句。已足伤心，莫说乌江项羽。三生误。望氤氲、何时低诉。
送南平僧归里::王灼::牂牁水阔嶲山高，仁敖君长曾纷搔。时移事变今安有，百里相望皆城壕。我住涪江一区宅。颇恨长安远如日。闻师乡邑愈更南，不觉掉头三太息。送行且学浮图语，是身於世真逆旅。胸中稳处即吾乡，交益夸辞空自苦。北风拂面寒飕飕，遥知去路雪侵裘。忍饥奈冻得嘉句，好在濡笔传中州。
送吕郎中知解州::刘攽::南风吹雪暑飞霜，瞬息高车起重装。胡马迩来充牧苑，汉兵无处不馀粮。部丞亟上司农奏，腰组仍夸太守章。正赖研桑密心计，晚从王谢识诸郎。
和僧广实三首::王之道::动容俱见古人情，千里归来得我惊。七载何曾有离别，水中明月本相亲。
题史西村游杭诗稿::沈周::珠贝连篇一卷间，只疑梱载古杭还。候潮路远肩舆重，酬月歌长酒量悭。自惜旧游妨老病，且从新句见湖山。问天赊取明年健，何必因人有厚颜。
观鬭蟠蟀有感::顾逢::徼虫亦可伤，何事苦争强。百胜终归死，一秋空自忙。吟残庭际月，冷怯草根霜。不入儿童手，谁能较短长。
摸鱼子 辛卯清明日，尝以金缕曲侑觞，今年::张之翰::问谁知此时情绪。匆匆寒食相遇。东风可是无闲暇，开尽白红千树。春几许。还又怕、转头风雨留难住。浮生浪苦。且携酒重寻，去年花下，歌我旧金缕。尊前友，惟有青山如故。至今面目无妒。冷光晴色三千丈，斜照夕阳窗户。堪讶处。被几叶风帆，催上江南路。无人自语。想五载居京，一朝得郡，却甚也能去。
送杨巨川游边::林尚仁::此行不必话离愁，且举匏樽醉几筹。天下岂无山可买，男儿当与国分忧。剑辞星匣边风凛，船驾云帆海月流。莫道读书无用处，读书方有用兵谋。
吴太宰新堂初成有鹊来巢::顾璘::相国新开绿野堂，堂前灵鹊早呈祥。来依乔木营门户，欲傍青云化印章。幽砌颇宜迎客噪，高檐何碍顺风翔。雕梁画栋相鲜地，最爱诗题素璧光。
广州荔支词 其四十二::屈大均::一队红妆娘子军，英雄多在石榴裙。花田百里为汤沐，香国千年驻彩云。
山居杂诗九十首::曹勋::台蕈甘擅名，油葱芼枯腊。及居台山下，生致出岩隙。丁头形磷磷，鸡股香羃羃。清对云水客，荤素得共食。
舟行一首::林旭::射阳天影接樊梁，湖水交流自一乡。蒲长坡陀难辨岸，舟行深𥥆但间香。眉痕窥户江南绿，雨意斜空树外黄。眩卧海风吹忽警，似缘好景不能忘。
远别离 其一::黄镇成::远别离，百里奚，西戎已伯君当归。人生莫忘贫贱知，至今令人思扊扅。
陌上桑::李攀龙::日出东南隅，照我西北楼。罗敷贵家子，足不逾门枢。性颇喜蚕作，采桑南陌头。上枝结笼系，下枝挂笼钩。堕髻何缭绕，颜色以敷愉。缃绮为下裙，紫绮为上襦。行者见罗敷，下担故绸缪。少年见罗敷，袒裼出臂膋。来归相怨怒，且复坐斯须。使君自南来，驻我五马车。遣吏前致问，为是谁家姝？罗敷小家女，秦氏有高楼。西邻焦仲卿，兰芝对道隅。罗敷年几何，十五为人妇。嫁复一年余，力桑以作苦。孰与使君俱？使君复为谁？蚕桑所自娱，小吏无所畏。使君一何迂：“罗敷他人妇，使君他人夫。东方千余骑，夫婿居上头。左右三河长，负弩为先驱。何用识夫婿，飞盖随高车。象牙为车轸，桂树为轮舆。白马为上襄，两骖皆骊驹。青丝为马靷，黄金为辔头。腰中千金剑，自名为鹿卢。起家府小吏，拜为朝大夫。稍迁郡太守，出入专城居。月朔朝京师，观者盈路衢。为人既白晳，鬑鬑有髭须。四十尚不足，三十颇有余。座中数千人，皆言夫婿殊。
索居岛上，童子折梅来献，喜而有赋；限「十三元」二首 其二::张煌言::绝岛凝寒气未温，忽传春信到蓬门。苍寒犹带烟霞韵，素魄时留冰雪痕。欲探陇头愁远树，却看墙角喜孤根。疏枝冷蕊仍堪把，何逊扬州且莫论！
柴步滩::杨万里::江阔水不聚，分为三五滩。遂令客子舟，上滩一一难。小沙已成洲，大洲已成山。山有树百尺，树围屋数间。水底复生洲，沙湿犹未乾。从此洲愈多，安得水更宽。忆从严陵归，水落不能湍。拖以数童仆，折却十竹竿。今兹过吾舟，念昔犹胆寒。
送王秀才荣受冠带南归::苏葵::虽受衣冠不被缠，黄花清梦已飘然。山中再见陶弘景，林下曾多魏仲先。顾我头颅堪一笑，是谁山水欠前缘。尊前欲问行藏计，也约罗浮七洞天。
赠张白河年兄出守汝州::黄廷用::忽忆当年曾附骥，况从早岁亦登龙。客心每共论天上，宦迹无端向洛中。山绕水长常带雨，花逢春暮不禁风。悬知出牧歌初沸，有诏抡材下汉宫。
满江红（四之二·仙吕调）::柳永::访雨寻云，无非是、奇容艳色。就中有、天真妖丽，自然标格。恶发姿颜欢喜面，细追想处皆堪惜。自别后、幽怨与闲愁，成堆积。鳞鸿阻，无信息。梦魂断，难寻觅。尽思量，休又怎生休得。谁恁多情凭向道，纵来相见且相忆。便不成、常遣似如今，轻抛掷。
好事近二首 其一::蒋敦复::拆碎枕函看，底事教人无梦。谁费鸳针绣线，把离愁合缝。黄昏无计遣东风，一阵峭寒送。不分今宵酒醒，秪蜡花情重。
白雪楼::李攀龙::诸郎难得意，非是敢沈冥。拙宦无同病，清时有独醒。千家寒雨白，双阙晓烟青。又值高楼雁，寥寥不可听。
咏破扇::杨凌::粉落空床弃，尘生故箧留。先来无一半，情断不胜愁。
燕歌行二首 其一::王廷陈::来日苦短去日长，人生几何鬓已霜。佳辰置酒开我堂，宾友杂遝进乐方。繁丝哀竹流清商，薄暮移尊向曲房。挟瑟进者邯郸倡，约袖结腕清歌扬。色与心知授明珰，微风荡裾闻异香。脱簪免髻玄泽光，起视池中双鸳鸯。双星皎皎在我傍，欲往从之河无梁。
山海关::祝德麟::神武开天万世功，真人驾驭必英雄。家臣衮绣来姬旦，降表书辞得窦融。电扫黄巾沧海畔，星驰金甲玉关东。归心岂假驱除力，云气飞扬满沛丰。
别方桐川::周紫芝::一麾投老始专城，共理聊烦助圣明。欲识斯民元不病，要知循吏本无声。官闲莫道州如斗，客满何妨饮似鲸。它日桐川楼下酒，会须分与故人倾。
咏雪和欧阳公禁体韵::朱诚泳::长空汗漫呈六萼，脉脉随风旋回薄。望穷袤广极幽潜，至巧信出天机作。江山一洗尘土空，使我方寸成恢廓。即妨见晛行且消，轻体不受春阳烁。闭门静听疑有异，历乱寒声瓦沟落。衾裯如水不成眠，起坐中庭拥裘貉。狡兔失穴不得归，饥鹰敛翮难施攫。农仓有粟床有酝，醉饱歌讴跃如雀。出门玩赏恣所如，水行孤舟陆双屩。一方坐食百无补，矧敢暇逸先民乐。题诗苦无道韫续，取茗不待家姬瀹。纸窗官烛夜沈沈，翠柏苍松云漠漠。翻思吟社十年事，白战坛中曾拥槊。短歌聊尔代风谣，不似寻常浪吟噱。
纪梦::章甫::古刹名岩石洞天，梦魂飞过几云巅。鸡声唱断游山路，正欲沿溪唤渡船。
山居杂诗九十首::曹勋::前村有经社，香火讯屡通。携朋闲步往，老人颜有童。一杯苦涩茗，满塘蒲稗风。笑顾纸上佛，何时供渠侬。
小金山谒苏祠言别::黄志尹::金山京口旧称奇，郁郁灵洲但小之。鳌冠烟霞吟兴剧，蜃腾雄胜赏心驰。诸天慧日空王寺，振古高风学士祠。边岸帆樯真咫尺，往还翘首有遗思。
寄唐察院::释居简::他日台纲整顿难，独观风旨弗他观。脩名夙振鸳鸾序，元服絻加獬豸冠。已肆浊流堤衮衮，更教华月振团团。都人快睹青骢马，不作从前款段看。
发潭州::赵蕃::人言天宇澄，政好行远道。秋阳既已后，朔风尚兹早。那知羁旅臣，宁有佳怀抱。鬻田就远宦，廪薄不得饱。故乡虽难归，成里生且老。及今翻滞留，悠邈不能到。客中更作客，此意将谁告。妻儿重相别，更语各善保。蛩鸣幽砌苔，马齕荒原草。深羡田中人，春禾复囷藁。
过思乡岭南茂林清溪啼鸟游鱼颇有佳趣::刘敞::山下回溪溪上峰，清辉相映几千重。游鱼出没穿青荇，断蝀蜿蜒奔白龙。尽日浮云横暗谷，有时喧鸟语高松。欲忘旅思行行远，无奈春愁处处浓。
芳草::苏曼殊::芳草天涯人似梦，碧桃花下月如烟。可怜罗带秋光薄，珍重萧郎解玉钿。
题冯玉轩纳凉小照::戴亨::朱明耀炎威，局蹐诚难度。临水敞华轩，披襟坐晴曙。万象澄氛埃，方塘夜初雨。莲净生昼凉，轻风散高树。芳气袭人衣，閒情缓舟趣。延乐玩鱼禽，天机偶然遇。
寿文孔旸::边贡::寿域开梁苑，韶华逼艳辰。月临春馆静，花簇夜筵新。鹤信传西母，鸾箫乐上宾。转怜多病客，高枕独怀人。
盈川旧县::陆律::兹地舟行数，怀人思惘然。盈川经此日，流水自唐年。废邑丛春草，荒山入暮烟。昔贤不可作，开笥读遗编。
鹤皋辞赠张鍊师::吴克恭::吹笙王子晋，鍊鼎茅初成。清秋金穴游，白羽云中行。五烟随露掌，太霞乘火精。高歌落渺茫，逸气凌紫清。时饮玉池水，朝餐珠树英。追随神雀舞，低昂威凤鸣。如何九皋上，托子以修名。
颂古三十三首::释师观::分明与麽无无无，释迦弥勒是他奴。茫茫宇宙人无数，几个男儿是丈夫。
早春::刘崧::早春延望怯风沙，清昼行吟见物华。退食广庭无一吏，护巢高树有群鸦。晴光荏苒榆开荚，红意相将杏作花。何许归鸿方北向，可怜远客正思家。
金莲寺二首 其一::张弼::群峰簇簇拥金莲，孤寺亭亭坐绿烟。不见红衣浮水面，恍疑翠盖舞筵前。大千世界浮沉梦，太乙真人自在眠。最是濂溪深尔爱，旧游踪迹巳茫然。
喜王阮亭宫詹至粤即送其行 其四::屈大均::文采光南武，声华动越裳。花重封锦石，水更掷沉香。去恨燕关远，来愁汉塞长。王程不可缓，空见荔枝黄。
为廉公迪寿::魏初::矫矫廉泉公，有子令公迪。读书达事体，意远文且质。余兹何幸焉，得与共宪职。但愿君侯心，敬慎恒若一。
梅花九首次高青邱韵 其一::曹家达::不信凌虚尚有台，琼枝濯濯见新栽。空明月地羌无偶，险难云峰独后来。巧笑宜春怜碧玉，层阴和梦落苍苔。江南一别归心晏，吹倦东风未忍开。
四月八日::弘历::相风金凤恰迎南，黛染园林绿意含。景物清和欣夏首，芳菲宛转过春三。丁丁漏永花间箭，簇簇眠迟箔上蚕。静对豳风占月令，谁将生灭问瞿昙。
陈方伯自闽中移蜀寄柬::胡应麟::奏事驰仙阙，除书下圣朝。杨舲江树合，行部海棠娇。云暗三峨寺，天长万里桥。浣花溪上路，词客可重招。
刘晦之求题瀛国公宝宋帝㬎::郑孝胥::赵氏一块肉，史不知所终。十二徙上都，其年犹童蒙。十八赴土蕃，不娶归真空。给粮复赐钞，衣食知不充。无后爵遂绝，杞宋嗟难同。徒闻上尊号，懿圣仍孝恭。忠义动百世，烈士悲其风。稚存自伊犁，得之归江东。晦之偶获此，哀歌气填胸。亡国不祥玺，姑置何足恫。天命诚未改，少康灭有穷。
宏济寺::田霢::初入长干第一关，果然幽境出尘寰。西风黄叶南朝寺，前面长江后面山。
拟萧子显春别曲（四首。以下迪功五集）::徐祯卿::雾里纤纤新月光，机中少妇织流黄。可怜断丝不如泪，零落时续不能长。
捣练子·望书归::贺铸::边堠远，置邮稀。附与征衣衬铁衣。连夜不妨频梦见，过年惟望得书归。
寄黄克敬谪归::舒頔::力扣清都虎豹关，危言鲠直动天颜。一生涕泪常忧国，万里风尘已赐环。共惜贾生成远谪，遥知唐介得生还。马蹄又踏归来路，应笑奸谀愧鹭班。
过方河里忆旧时曲社::姚燮::欢场一散不易聚，谁肯晴天料风雨？佳人一老不再妍，眉黛能留几春妩？昔时来住西风帆，泥听清歌遂久淹。小红庭院黄华局，惨绿儿郎白纻衫。酒半停筝开翠帘，两头月子横柳尖。柳背残蛙狎水语，筝心幺凤生云嫌。我醉制情颇自严，如斯良夜终难堪。投樽竟欲痛泪下，触袖便有奇香黏。年华恐逝输金买，意气争豪忍病耽。只今十年不过此，独树重门认犹是。断钗零舄埋古尘，小石疏阑换谁氏？拂头斜日乌鸦飞，决眦空天白云驶。传闻俊侣无一存，半苦饥亡半兵死。近吾清斋谢罗绮，萧瑟襟怀托禅被。敢怜堕梦有高楼，转愧他乡犹荡子。剪灯絮语借泉留，葬玉青山隔城指。秋怀感触谁喻知，秋影都残烟蓼枝。仅馀白发何戡在，寄食平康作教师。
采桑子（岩桂）::赵长卿::去年岩桂花香里，著意非常。月在东厢。酒与繁华一色黄。今年杯酒流连处，银烛交光。往事难忘。待把真诚问阿郎。
苏武慢::冯尊师::悟人曹溪，鹤冲霄汉，云水道人活计。临川举楫，对镜掷钩，涝漉锦鳞红鲤。风送渔舟，透人双峰，影里骇然明霁。见烟霞、极目金丹，一粒贵珍难比。玄妙处、太一含真，玄元成象，升降个中无滞。坚持九载，志炼三千，精进五华琼液。都在灵源，洞彻神光，真境了然超彼。这长生久视，天机深奥，上仙真理。
游勾漏岩二首 其一::张度::流水桥深一径斜，仙人移出白云家。浪游远迹张骞石，清燕遥传葛令砂。洞里龙文开五色，岩前珠树散三花。明时岂谓逢瑶草，祇向名山采物华。
宫词 其五十七::赵佶::苑西廊畔碧沟长，修竹森森绿影凉。戏掷水毬争远近，流星一点耀波光。
读报有感::何永沂::不须惆怅对天涯，惯向寒林听暮鸦。歌舞又移三峡地，轻烟散入五侯家。鬼城网窜小乌贼，法外潮狂大白鲨。报到阎皇堪大任，官封吸血坐高衙。
谒金门::彭元逊::春一点。透得酥温玉软。唇晕睡花连袖染。嫣红惊绝艳。日暮飞红扑脸。翠被夜寒波飐。梦断锦茵成堕靥。宫廊微月转。
熙宁以后祀高禖六首::佚名::赫赫高禖，万世所祀。其德不回，锡兹福祉。蕃衍椒聊，和平芣莒。傅类降康，世济其美。
石州慢 访叙彝上人::曹臣襄::瘦石欹青，斜照敛黄，山似烟幌。闲寻松径，横披老干，若虬龙样。薜萝幽处，拂藓转入斋厨，斜廊活火煎茶响。晚磬数声传，看经幡低荡。神往。岩花争发，好鸟频啼，最高峰上。崖际飞来雪瀑，宛翻银浪。一编贶我，琢就几许新词。清如玉露流仙掌。更许饷银桃，到今朝还想。
老鸦滩新构屋成移居之::赵金鉴::凿岩架埼构新屋，峰角碍日石横簇。溪涛吟风断复续，时有幽云宿疏竹。山人移住清不俗，白昼安閒夜眠足。手把《离骚》且吟读，《山鬼》悄入吹镫绿。千年碧火笑鸮鹏，梦魂时逐蕉中鹿。晓随山猿戏山麓，红映山涧山果熟。浩然长啸天风蹙，从他蜗角斗蛮触。
感寓述史杂诗五十首 其三 叔孙奉常通::李汾::秦时博士鲁诸生，漏网骊山百丈坑。邂逅刘郎习绵蕝，便能弹压汉公卿。
至启伏以仆身相公丁一贤之运钟四输之才黄金::李至::遥想佳辰宴画堂，清歌一曲绕雕梁。岁星降后苍生福，元化调来圣祚昌。尘外松身千载老，海中椿树万年芳。闲曹随分多拘束，不得躬亲捧寿觞。
与军持莼客同游虞山::胡云飞::别处生涯倘可归，此心不与古心违。名山磊落招贤住，落叶苍茫乘兴飞。寒涧深崖虚剑气，高天厚土迫重衣。言公碑上斯文漶，况与闲人共落晖。
夕阳::林鸿::抹野衔山影欲收，光浮鸦背去悠悠。高城半落催鸣角，远浦初沉促系舟。几处闺中关绣户，何人江上倚朱楼。凄凉独有咸阳陌，芳草相连万古愁。
和王廷器检讨夕宴李挥使东轩诗三十首 其四::倪谦::词源浩瀚泻三江，百斛龙文笔可扛。艺苑雄才君独步，吟坛勍敌我须降。银丝细斫吴中鲙，玉管新番塞外腔。昭代行看树勋业，隐居谁羡鹿门庞。
遥和太宰乔公致政::顾璘::赤写飘飘别帝乡，高风肃肃动朝行。天曹藻镜还多士，国典蓍龟祇旧章。安石山中聊独卧，温公天下竟难忘。惟怜杖履追游客，各自烟霞老一方。
十五夜郡斋小集::宋登春::校书罢芸阁，移尊趁晚衙。莓苔宜小簟，蜡烛隐轻纱。稚子能驯鸽，翻阶啄落花。微风坐醒酒，明月共分瓜。
竹::崔涯::领得溪风不放回，傍窗缘砌遍庭栽。须招野客为邻住，看引山禽入郭来。幽院独惊秋气早，小门深向绿阴开。谁怜翠色兼寒影，静落茶瓯与酒杯。
代简答金香严叟问义::马一浮::曹溪有路透西方，择火拈香是道场。一念万年谁得似，人间浩浩作商量。
题溧阳两王先生归荣图 其二::杨士奇::昼锦相辉入故园，连枝竞爽并高年。从前心事清如水，晚得幽閒不愧天。
壬申十二月四日陶社消寒第一集分呈众览二十首 其十九 章先生孙宜::祝廷华::故家乔木老盘根，苍翠离离庇后昆。自是勺轩有贤嗣，不徒延庆得文孙。祖宗种德源流远，子弟联芳道义敦。伫看润园荣草木，再游佳胜倒清樽。
七月朔日作::弘历::羲御临西陆，灵台报白藏。夜分辞夙暑，晨起觉微凉。露满盘千尺，云披锦七襄。雨过馀润气，霁敛澹烟光。荷沼红成紫，禾塍绿欲黄。拂檐高树朗，绕砌杂花芳。绮阁聊留憩，芸编可就将。碧霄纤翳净，嘉兆庆宜旸。
陈伯将作北山梓公岳居图余题其上::张翥::高僧业何许，云梦泽南洲。楼阁诸天上，江湖万里流。禅心无住著，世事若浮休。寂寞京尘里，披图时卧游。
渔父·渔父醉::苏轼::渔父醉，蓑衣舞，醉里却寻归路。轻舟短棹任斜横，醒后不知何处。
春日周都阃招饮其宅盖亡友梁国吏第怆然兴感::刘天民::乐事从于客岁违，宾筵叹息主人非。平章宅旧花仍发，王谢帘闲燕自飞。寒火尚供沽到酒，春蛾争化舞残衣。黄金莫惜沉酣尽，白发何堪故友稀。
庆寿寺西廊斋居赠沈仁甫::陆深::山陵届良吉，群寮秉精诚。梵宫庭宇静，愿托尘土形。华镫照木榻，四面凄以清。璧月度云汉，珠斗当女城。值我同心友，相依叙平生。弱龄结高谊，白首有定盟。君为涧中水，我如随风萍。萍飘入涧水，荡漾永合并。
九月二日侍经筵有述::王立道::露华仙掌入三秋，翠幄重开拜冕旒。称制诸儒真陋汉，乞言尚父未论周。
沁园春 偶兴。和王阮亭韵二首 其一::黄永::吾道非耶，滔滔皆是，岁月空流。问君子之交，谁甘如醴，古人自许，敢曲如钩。落落无徒，嚣嚣自得，九点青烟望九州。嗟多少，是蓝田旧将，瓜圃通侯。一觞一咏相酬。任落叶、随风水上浮。只越水吴山，从吾所好，竹篱茅舍，于世何求。醉里乾坤，闲中今古，麋鹿为群侣白鹤，休相认，有少年同学，肥马轻裘。
题倭僧所画菖蒲小景四首 其二::成廷圭::剑脊秋逾劲，鞭根老更繁。何堪拜吾竹，尚可友溪荪。
为陈寂题《枕秋阁图》 其二::佟绍弼::诗先神往爱清光，更费蹒跚办一觞。忧世讵忘烽炉热，挹秋先演簟纹凉。阅时春梦痕全灭，倦我劳生枕借将。霜色楼头融片月，胜寒百尺一身藏。
沁园春 其四 偶成::梁清标::身似孤云，性同麋鹿，喜归去来。忆寻花问柳，平堤试马，诛茅结屋，好月衔杯。粗粝情甘，藜床梦稳，渔唱樵歌莫浪猜。无拘束，尽道遥风月，洒落襟怀。陡然又染尘埃。叹迂阔、先生何苦哉。看良平奇计，人争斗巧，仪秦辩口，我愧非才。如水臣心，桂姜逾辣，辜负黄金买骏台。荣枯事，有天公作主，任尔安排。
诗呈监试::冯时行::笔阵词锋已破坚，深深帘幕度微烟。纷袍幸免催诗雨，堆案何堪造傍天。走马共知难看锦，得鱼自笑已忘筌。芙蓉岂待春风力，偶失知音勿断弦。
送左府经历吴世隆还宜兴::张弼::朝奏封章夕解官，归来阳羡纵清欢。云霄意气从今减，风月襟怀比旧宽。绿浦鸳鸯随短棹，锦笼鹦鹉语回阑。张翰亦有南还兴，欲借荆溪一钓竿。
竹炉山房歌叠惠泉烹竹垆韵::弘历::山下出泉易所闻，八功德品梵帙分。同归殊途何思虑，辞多应始躁者群。知然乃复辨甲乙，笑予未足称绝尘。前年揽景法云寺，无暇翻彼贝叶文。右廊展转入茶室，古梅对我吹幽芬。竹鼎小试烹玉乳，腾声四百年以陈。画图诗咏萃四卷，前呼后唱情弥敦。仿制筠垆忽已得，底须较量传火薪。灵泉第一况在迩，无劳水递驰纷纷。山房两间取素朴，土阶茅茨匪所云。弥月望雨未游历，雨足散闷一览权。绠汲聊尔事煮瀹，惠山清供宛意存。品题昔已略於近，点缀今乃增其新。增兮略兮胥远道，促旋清跸延席珍。促旋清跸延席珍，我岂高閒啜茗人。
为人妾思诗二首 其二::何逊::机中刺绣所，窗下朝妆处。未忆神已伤，欲忘悲不去。
句::李谊伯::截开野色教天阔，斫断浮云放日高。
次韵仲退赋牡丹韵诗中有欲将倾国色故恼在家::徐瑞::雨馀春意足，睡起晓光悬。众卉自开落，吾心无丑妍。扫空方是道，下语已非禅。隐几翛然久，疏林起淡烟。
送李尚书赴襄阳八韵得长字::韩愈::帝忧南国切，改命付忠良。壤画星摇动，旗分兽簸扬。五营兵转肃，千里地还方。控带荆门远，飘浮汉水长。赐书宽属郡，战马隔邻疆。纵猎雷霆迅，观棋玉石忙。风流岘首客，花艳大堤倡。富贵由身致，谁教不自强。
曹梦良自许峰来访留山间数日赋诗数十章复出四绝见赠次韵 其二::王十朋::谩有忠怀徒耿耿，恨无长策救元元。张仪舌在知何用，莫莫休休且勿言。
海音诗::刘家谋::鸡皮三少总人妖，莫讶娄猪定宋朝。不惜金笼饲黄脰，秋风无数老来娇。
出塞::虞世南::上将三略远，元戎九命尊。缅怀古人节，思酬明主恩。山西多勇气，塞北有游魂。扬桴上陇坂，勒骑下平原。誓将绝沙漠，悠然去玉门。轻赍不遑舍，惊策骛戎轩。凛凛边风急，萧萧征马烦。雪暗天山道，冰塞交河源。雾锋黯无色，霜旗冻不翻。耿介倚长剑，日落风尘昏。
赠孙少参应奎 其一::霍韬::客有忘言子，遗我素弦琴。携琴入我庐，南薰披衣衿。一鼓鹤江皋，再鼓鸾梧林。我聆客琴音，悠然得我心。
邹一桂秋艳图::弘历::西蜀未吟传杜甫，东篱兀对想陶潜。凄清自领閒风露，不作争时与附炎。
代寿德兴尹::陈普::尧蓂五叶开元正，尧云五色辉紫清。渔歌樵唱乐宽政，今日公堂弥兕觥。江南春稚寒犹峭，东风先绿银峰草。银峰百草皆何私，邀得东风来独早。宽厚不愎父母心，父母万寿儿愿深。老稚尽作斑衣舞，来听春风堂上琴。黄金台上凝虚伫，碧云为捲琴声去。要令四海皆阳春，不但银峰沐膏雨。区区祝公在此诗，寸草莫报春阳辉。秉钧暂借牛刀手，八荒开寿如尧时。
月节折杨柳歌十三首 其二 二月歌::佚名::翩翩乌入乡。道逢双燕飞。劳君看三阳。折杨柳。寄言语侬欢。寻还不复久。
夏日::陆游::苹生洲渚微风起，梅熟园林细雨来。咫尺柴门常嬾出，不教拄杖损苍苔。
河徙::弘历::河徙古纵有，今番实罕遇。白露秋汛过，洪波反盛怒。堤溃致改常，寻思岂无故。帑项虽屡支，楗茭匪素具。以此窃馈闻，按核弊尽露。欲盖乃弥彰，坐听波臣付。小人为已切，遑为斯民虑。其心不可问，欧刀讵能恕。哀哉下河民，淮涨灾已遽。何堪河夺淮，徐邳复沮洳。寝食为弗宁，戚戚增忧惧。赈恤令尽力，障筑方歌瓠。初谓老成人，群称晓河务。受欺乃欺予，龟玉毁于椟。偾辕一至兹，知人难被误。忸怩深自咎，遑肯诿天数。
送永嘉张德载归::李诲言::一书催客棹，兴已落天涯。诗卷愁中景，人归梦里家。山田耕过雨，谿水钓残霞。茆屋容身老，文章不足夸。
西江月（叠彩山题壁）::石安民::飞阁下临无地，层峦上出重霄。重阳未到客登高。信是今年秋早。随意烟霞笑傲，多情猿鹤招邀。山翁笑我太丰标。竹杖棕鞋桐帽。
游诸葛武侯书台::陆游::沔阳道中草离离，卧龙往矣空遗祠。当时典午称猾贼，气丧不敢当王师。定军山前寒食路，至今人祠丞相墓。松风想像梁甫吟，尚忆幡然答三顾。出师一表千载无，远比管乐盖有余。世上俗锦宁办此，高台当日读何书?
南歌子::陈晔::腰下重金贵，眉间一点黄。定知从此庆非常。况有阴功宜寿、等天长。乞得仙家酒，来称诞日觞。乃翁阿母醉何妨。行见诸郎接武、上明光。
过凌霄洞天谒张先生祠::于鹄::戢戢乱峰里，一峰独凌天。下看如尖高，上有十里泉。志人爱幽深，一住五十年。悬牍到其上，乘牛耕药田。衣食不下求，乃是云中仙。山僧独知处，相引冲碧烟。断崖昼昏黑，槎臬横只椽。面壁攀石棱，养力方敢前。累歇日已没，始到茅堂边。见客不问谁，礼质无周旋。醉卧枕欹树，寒坐展青毡。折松扫藜床，秋果颜色鲜。炼蜜敲石炭，洗澡乘瀑泉。白犬舐客衣，惊走闻腥膻。乃知轩冕徒，宁比云壑眠。
枳壳::陈献章::䔒蕾枝头春意长，卧看蜂蝶往来忙。不知今日闻多少，熏得先生枕席香。
仲秋过卢北山子俞尝新酝作::陈藻::白秫新收酿得红，洗锅吹火煮油葱。莫嫌倾出清和浊，胜是尝来辣且浓。
上李学士::潘阆::名场欲独立，一念一心寒。白日升天易，明时取仕难。家园半牢落，须发渐衰残。试把平生业，来投作者看。
题鹭::徐溥::杜若花香水满洲，柳风轻飏顶丝柔。从来懒逐鹓鸿侣，万里沧江狎野鸥。
官牛－讽执政也::白居易::官牛官牛驾官车，浐水岸边般载沙。一石沙，几斤重，朝载暮载将何用。载向五门官道西，绿槐阴下铺沙堤。昨来新拜右丞相，恐怕泥涂污马蹄。右丞相，马蹄蹋沙虽净洁，牛领牵车欲流血。右丞相，但能济人治国调阴阳，官牛领穿亦无妨。
和叠山小姑庙::王奕::舟如飞叶浪如雷，寄与江神不用猜。贞士偶因诸老出，两生端为圣门来。但沿沂水求雩瑟，即返严滩访钓台。可惜汉江风浪定，矶头不见予卿回。
和程及甫迎春三首::程公许::语脉留连烛跋频，也知同姓异他人。笔花枉着蓝田纸，谁直金銮夜演纶。
过淮::梅尧臣::侍亲数数来浮汴，护榇迢迢复渡淮。旨蓄曾无御寒具，细君唯有隐居钗。月衔远入鱼衔浪，潮退长汀蚌阁崖。素服华颠色相似，青铜不忍见形骸。
书事::杜牧::自笑走红尘，流年旧复新。东风半夜雨，南国万家春。失计抛鱼艇，何门化涸鳞。是谁添岁月，老却暗投人。
寿苏友橘::郑会::金轮王寿三千岁，铜狄人生五百年。兹事不须皆援古，无灾无难即神仙。
忆湖上::谢翱::扰扰忽半月，征衣杂市尘。颇疑湖上客，不是城中人。岸柳垂拂桨，山云泫湿巾。明朝在何处，相怪堕凡身。
独酌试药玉滑盏，有怀诸君子。明日望夜，月::苏轼::熔铅煮白石，作玉真自欺。琢削为酒杯，规摹定州瓷。荷心虽浅狭，镜面良渺弥。持此寿佳客，到手不容辞。曹侯天下平，定国岂其师。一饮至数石，温克颇似之。风流越王孙，诗酒屡出奇。喜我有此客，玉杯不徒施。请君诘欧陈，问疾来何迟。呼儿扫月榭，扶病及良时。
为张含追悼少君二首闻遗孩孝慧云 其一::皇甫汸::旧事徵彤管，新诗哭穗帷。一朝谢膏沐，谁复嗣音徽。入室看遗桂，临堂问卷衣。世人无李少，空望彩云飞。
访寒葭潭故居丁香作::程晋芳::前度人寻旧折枝，出檐高格益争奇。携家径去真成忍，蹑屐重来勿讶迟。新露柔风相掩佛，疏香妙态自矜诗。款门例不烦询主，幽榭聊须憩片时。
奉和圣製立春日::晏殊::阴阳自协璇玑运，和煦潜随缇管升。十二紫关鱼籥启，九重晓阙绛烟凝。芳华稍变青门柳，寒冻微消北陆冰。宸藻下颁羲日丽，八弦民庶保年登。
代书谢王胜之学寄莱石茶酒器::邵雍::东山有石若琼玖，匠者追琢可盛酒。君子得之惜不用，殷勤远寄林下叟。林叟从来用瓦盏，惊惶不敢擎上手。重诫儿童无损伤，缄藏复以待贤友。未知贤友何时归，男子功名未成就。朝廷先从忧者言，方今莫如二虏丑。汉之六郡限辽西，唐之八州隔山后。自馀瓜沙甘与凉，中原外而不能有。奈何更饵以金帛，重困吾民犹掣肘。若非堂上出奇兵，安得阃外拉馀朽。直可逐去此腥擅，西出玉门北逾口。城下狐狸既不存，路上豺狼自无走。太阳烜赫耀天衢，氛妖接变匿尘垢。功成不肯受上赏，印解黄金大于斗。乞洛辞君出国门，归鞍暖拂天街柳。千官如壁遮道留，仰面弄鞭不回首。乡人夹路迎大尹，醉拥旌幢锦光溜。下车拜墓还政馀，不访公门访亲旧。始知此器用有时，吾当为君献眉寿。
修书馆秋晚白莲一朵忽开::王鏊::埋盆若个便为池，玉蘤亭亭有一枝。不以格高知者少，幸因开晚谢还迟。庭前晓日自相媚，江上秋风空尔为。我欲举杯同此赏，天高露下月明时。
永叔挟小友郑生入都生年甫十六美秀工奕酒中持素册进余乞诗戏成四绝 其三::胡应麟::绿发朱颜羡子都，楸枰拂拭倩华襦。摧锋谩自誇年少，一著还须让老夫。
玉堂春三首 其一 采莲::崔荣江::镜湖圩岸，霁雨晴纱如幔。一棹摇萍，折几荷花。辨嗅清幽，湿面花间露，并蒂香心捧回家。趣笑伊人妆腻，何如红淡些。像那芙蓉，浴出清清水，不许俗尘随便遮。
水居怀古::项继皋::昔日曾游旧水居，而今境象变邱墟。四围楼阁曾何在，一色蒹葭总自如。泛宅同怀仙蠡迹，遗篇已作祖龙书。年来耕畔寻诗友，容我从头问老渔。
过度门寺访隐上人::刘崧::度门寺前溪最幽，亦有群木依崇丘。时时清磬落云雁，个个轻舟并水鸥。已公茆屋真堪赋，季子郭田那可求。眼前即恐易为别，安得杖藜时一游。
寄刘昭::梁兰::夕阳初下岭云长，回首西风古道傍。鸿雁不来音信杳，教侬何处觅刘郎。教侬何处觅刘郎，江水湾湾江路长。昨夜月明秋似水，思君不见断人肠。
酬礼部李员外见寄::姚合::本求仙郡是闲居，岂向郎官更有书。溪石谁思玉匠爱，烟鸿愿与弋人疏。自来江上眠方稳，旧在城中病悉除。唯见君诗难便舍，寒宵吟到晓更初。
闻杜子野讣::释居简::嘉泰开禧后，人传伯仲文。演纶宜掌制，草檄谩从军。楚塞沈秋警，江云黯暮曛。旧题湖上石，藓晕湿苔纹。
赠余知州::吴与弼::昨日高谈听友琴，今朝细语向桐林。几时更遂龙潭约，净几明窗叙夙心。
秦王卷衣::文同::咸阳秦王家，宫阙明晓霞。丹文映碧镂，光采相钩加。铜螭逐银猊，压屋矜蟠拿。洞户锁日月，其中光景赊。春风动珠箔，鸾额金窠斜。美人却扇坐，羞落庭下花。闲弄玉指环，轻冰扼红牙。君王顾之笑，为驻七玉车。自卷金缕衣，龙鸾蔚纷葩。持以赠所爱，结欢期无涯。
寓怀 其二十::王世贞::■力见距山，浑夕出肥遗。軨軨娱空桑，鹿台啸凫徯。念欲耕沃沮，妖氛缠四维。回首盼天阍，沈深叩无期。相柳食九州，膏血瀰川坻。巫咸不能招，伥伥焉所归。
请息斋书事三首 其二::范成大::刻木牵丝罢戏场，祭馀雨后两相忘。门虽有雀尚廷尉，食已无鱼休孟尝。虱里趋时真是贼，虎中宣力任为伥。篱东舍北谁情话，鸡语鸥盟意却长。
张仪舌严光足::郭之奇::张仪舌，梁楚缺。严子足，富春缩。缩者还能伸，缺人先自辱。当年寸舌问妻存，此日两足加帝腹。终当持钓为客星，何事游谈师鬼谷。
人日泾川::施闰章::人日日初晴，春风昨夜生。野梅谁早折，冻土又新耕。余雪涓涓白，流澌瑟瑟鸣。琴溪闻控鲤，驻马一含情。
十二咏 其二 梦室::李纲::谁把人间比梦间，本来梦觉两閒閒。清风一枕北窗下，游遍江南多少山。
中秋三首::陈振家::我来琼海月亦来，今宵奉汝水一杯。唯表洁净精诚意，休嫌淡薄自尘埃。果然月向杯中饮，推杯连月咽下怀。胸中为有明月在，照得千愁百忧开。
下第::黄滔::昨夜孤灯下，阑干泣数行。辞家从早岁，落第在初场。青草湖田改，单车客路忙。何人立功业，新命到封王。
从辟沪南道中晓征三首::李新::矍铄从戎恃骨强，旧衣褒博讵堪装。岁云暮矣家安在，月出皎兮山更长。锥子秃毛穷有分，碑颜没字老何妨。凭君为护痴儿女，白首相期乐未央。
重来山居庵::李寄::爱兹山气爽，兼访旧僧房。不一秋林色，偏多晚稻香。静禽安笑语，熟犬绕衣裳。别后苍苍竹，窗前几个长。
哭刘元素 其三::周紫芝::中郎已老元无子，灵运为僧只在家。斗酒只鸡吾欲哭，不知谁为作侯芭。
偶戏::秦观::偶戏失班龙，坐谪昆仑阴。昆仑一何高，去天无数寻。嘉禾穗盈车，珠玉炯成林。天飘时一拂，清哀动人心。一面四百门，宫谯云气侵。阙然竹使符，难矣暂登临。群仙来按行，怜我久滞淫。力请始云免，反室岁已深。亲朋喜我来，感叹或沾襟。尘寰君勿悲，殊胜巢嶔崟。
秋怀::李若水::破扇委高壁，病骨苏微凉。罗阶竹千挺，秀质颀而长。呼奴约疏箔，窗几延翠光。欠伸睡稍足，夕影上东墙。
送襄州任别驾::岑参::别乘向襄州，萧条楚地秋。江声官舍里，山色郡城头。莫羡黄公盖，须乘彦伯舟。高阳诸醉客，唯见古时丘。
题拈花微笑图::唐寅::昨夜海棠初着雨，数朵轻盈娇欲语。佳人晓起出兰房，折来对镜比红妆。问郎花好奴颜好，郎道不如花窈窕。佳人见语发娇嗔，不信死花胜活人。将花揉碎掷郎前，请郎今夜伴花眠。
徐勿斋太史省觐太夫人诗以寿::董其昌::因看景让举杯图，知是慈闱有令谟。能赞五噫安大隐，朅来三岛下仙姑。家声铉鼎归丸胆，天宠丝纶报辟纑。献岁承明催入直，板舆行著锦云扶。
旅夕感怀七章 其七::姚燮::秉烛惜清夜，对影倾浊醪。澹如坐风雨，颇息机心劳。白雁堕空影，黄河去滔滔。天末清钟鸣，九野星辰高。去想渺难絷，真趣时一遭。操纵存吾心，尘浊何能嚣？
向以书戏邦衡云某自庐山游西山当就迎公召节今邦衡有诗督此语不验次韵::周必大::慧远遥同社，洪崖近拍肩。松枝年纪万，棐实岁踰千。径欲通天汉，忙因棹酒船。香城均一握，易地即皆然。
玉楼春 其一::樊增祥::堕鬟不耐胶青刷。珠粉细调云母滑。两弯生翠小眉山，一寸深红长指甲。欲眠又起添香鸭。风竹敲寒檐玉戛。闲愁和雨上心来，味比凤州新酒辣。
燕来巢::方岳::吾贫自无家，客户寄村疃。槿篱月三间，荒寒天不管。燕亦何所闻，乃於我乎馆。岂以菊未莎，而有竹可款。不叩富儿门，宁为老夫伴。此意殊可人，然亦似吾懒。所须半丸泥，不费一秉稈。云胡及风薰，相宅无乃缓。勉哉尔翁姥，坐席宁暇暖。主人当贺成，落以晴云碗。
深夜谣二首::曹勋::月影移鳷鹊，鑪香满建章。君王驻琱辇，宫女出彤房。仙乐浮云汉，笙歌绕画梁。按图皆国色，何处是高唐。
【双调】皂旗儿::未知作者::炕暖窗明草舍低，谁及？周公枕上梦初回，呀，直睡到上三竿红日。
写照叶处士求僧::楼钥::几年依样画葫芦，自作葫芦学佛徒。一笔从今勾断了，一瓶一钵任江湖。
浮萍寄水行::释文珦::浮萍寄诸水，漂流本无要。倚水以为命，然后生意蕃。女子方在室，怙恃父母恩。及其既结发，托身向他门。室家以礼合，偕老古所敦。毕力闺中事，未尝惮其烦。夙兴崦夜寐，龟勉无后言。德音罔违越，生育皆充全。夫壻轻薄儿，翻覆何无端。青天起云雷，无风作涛澜。中情一朝异，弃旧淫新婚。宴尔如兄弟，视我同雠怨。非唯不见答，暴怒难具论。妃耦道遂丧，安能久自存。只怜妾薄命。仰天每长叹。愿还念昔者，无为卒相谖。
驾自启圣还内::王安石::衣冠原庙汉家仪，羽卫亲来此一时。天子当怀霜露感，都人亦叹鼓箫悲。纷纷瑞气随云汉，漠漠荣光上日旗。尘土未惊阊阖闭，绿槐空覆影参差。
沁园春 其九 和阮亭偶兴::尤侗::我所思兮，濯足清流，晞发高冈。奈举国侏儒，臣饥欲死，满堂酒汉，公醒而狂。学剑不成，卖浆未售，肘后难传疗恨方。除非是，学中山千日，梦到羲皇。觉来起舞淋浪。且读破离骚续九章。喜庄子逍遥，人呼以马，左慈狡狯，或化为羊。手弄双丸，目空九点，竿木随身作戏场。今而后，从子虚隐矣，何有之乡。
题画::董其昌::老树成双便作扉，山光晃晃耀人衣。西村有叟入城去，倩唤借书童子归。
系乐府十二首。寿翁兴::元结::借问多寿翁，何方自修育。惟云顺所然，忘情学草木。始知世上术，劳苦化金玉。不见充所求，空闻肆耽欲。清和存王母，潜濩无乱黩。谁正好长生，此言堪佩服。
琼花::贾似道::寂寂蕃百观里花，伊谁封殖得名嘉。应知天下无他本，惟有扬州是尔家。种雪春温团影密，攒冰香重压枝斜。倚阑莫问荣枯事，付与东风管物华。
潄玉斋前杂卉皆龙图王至之所植各赋一章凡得::宋祁::脩脩稍出类，辞卑不肯丛。有节天容直，无心道与空。
海棠::王寂::轻红淡白天然态，山杏溪桃不足多。睡足精神閒蜡烛，酒酣肌肉捲香罗。都官有隙遽如许，工部无情奈尔何。流落幸遭苏玉局，一樽相对为君歌。
洪武庚午元日试笔::练子宁::扶桑日转晓曈曈，千树梅花雪未融。酌酒吟春瞻北极，升堂贺岁遇东风。天垂华盖青云近，地接仙源玉圃通。二顷石田今废尽，独持书剑望年丰。
三贤咏::李覯::鲁连誓蹈海，夷齐甘采薇。秦王不得帝，周武终见非。轻死议万乘，强哉三布衣。凡人欺贫贱，贫贱岂易欺。
金缕曲·独坐无聊，忽见蜘蛛一丝微吐，满屋旋转，戏作::许禧身::行是腾云软。只空中、一丝微吐，飘扬轻转。八足交叉形似舞，彷佛无肠影幻。更密密、檐前布满。地网天罗重更叠，叹飞虫、啖尽无从算。丛叶底，惯牵绊。千丝结后终难断。但看他、蜂藏蝶敛，纷纷避远。日月精华良夜足，更喜春风和暖。却只恨、禽声啼乱。弱絮飞花随意罥，最玲珑、雨落成珠串。芳讯报，桂楼畔。
春词 其五::朱诚泳::小院春深丽日迟，暖风吹动万年枝。千红万紫雕阑外，坐看蜂衙报午时。
南浦曲 其一::区大相::豫章南浦南，送郎下江帆。何用表离意，茱萸绣领衫。
珠江口乘快艇观围垦田 其一::何永沂::长堤屹立望无边，十八河涌断复连。快艇踏平三尺浪，来观沧海变良田。
偈一百二十首 其三十九::释怀深::十一月二十，唤做大冬日。张三贺郑婆，李四拜王七。早辰到夜，费尽平生力。唯有衲僧家，不打者鼓笛。铁额昆崙儿，通身黑如漆。
和陈和卿四绝::姚勉::绝交久是孔方兄，赊得村醪小款迎。君岂真无食肉相，夜来蔬筍太僧清。
儒林::宋祁::穷巷空伤老治经，由来命薄是诸生。正须尽力排黄老，刺彘才能得利兵。
疏帘淡月 其二 送罗弘载南归，即用见赠原韵::梁清标::暖回南陌，正水涨春波，柳舒新碧。文酒清欢才罢，又归词客。萧条书剑东风里，醉旗亭、遍看山色。河梁惆怅，临歧欲赠，绕朝鞭策。忆岭表、徘徊灯夕。探海月珠江，共寻陈迹。三载烽烟此日，顿殊今昔。彩舟酬唱同蕉梦，向燕台、重听羌笛。如君才藻，江湖岁月，漫教虚掷。
送羽林长孙将军赴歙州::岑参::剖竹向江濆，能名计日闻。隼旗新刺史，虎剑旧将军。驿舫宿湖月，州城浸海云。青门酒楼上，欲别醉醺醺。
秋试示诸儿::裘万顷::漠漠轻云弄寒影，霏霏小雨生秋兴。黄槐开尽举子心，丹桂喜传仙籍信。竹斋双手缩袖间，坐看群儿鏖一战。春风跃马不为难，此去毋言日边远。
舟夜::张采庵::荻花瑟瑟水淙淙，遥夜三更独客艭。暗极忽皎山吐月，戛然长鸣鹤横江。攘胡性起每击楫，吹梦风来时满窗。揉眼推衾坐无寐，前林清度晓钟撞。
杂诗四首 其一::许国佐::人生一世间，譬如饮卯酒。勉勉再三杯，便欲扶双手。蒿里可怜人，百年终相就。并行欢愁中，如何言上寿。神仙亦荣名，其间多秘授。筋力疲盛年，丹灶加乖谬。
明珠曲::王邦畿::大海明珠得最难，白云渺渺水漫漫。山川至宝多灵秘，不世佳人奉一丸。
定风波 其二::赵尊岳::明月高楼第几回。红牙按拍亦堪悲。犹有几人知此意。心事。等闲分付与颦眉。箫凤总教吹遍彻。镜鸾争得驻芳菲。容易光阴消醁酒。孤负。落花时节缕金衣。
九日，和危太朴见贻::范梈::年年江海上，饮菊对重阳。又复兹辰至，都无少日狂。遥峰栖户碧，败叶拥池黄。只有长生事，于今堕渺茫。
贺新郎 次韵丛碧翁八十自寿四首 其一 七七年丁巳正月::吴未淳::尘网谁能外。只此翁如仙如佛，如神如怪。自古多才难多福，几见栋梁催坏。翁偏是福才江海。早视宦场同戏场，笑侏儒饱食功何在？看竖子，絮柑卖。江山易貌年华改。喜今宵，月圆人寿，耄龄初届。满室春光花争发，亲友团团罗拜。竞称羡襟期豪慨。我仰高风如慕岳，幸而今遂了登攀债。岱何若，胜而垲。
赠韦八::白居易::辞君岁久见君初，白发惊嗟两有馀。容鬓别来今至此，心情料取合何如。曾同曲水花亭醉，亦共华阳竹院居。岂料天南相见夜，哀猿瘴雾宿匡庐。
小景::刘珝::罗浮梦断夜窗虚，一曲焦桐乐有馀。从此南枝消息到，梅花如雪遍庭除。
清江劝驾送举人二首 其二::王炎::黄堂暂虚位，劝驾属守丞。金石方遏密，不敢歌鹿鸣。吉蠲置觞豆，少洽宾主情。西风吹桂枝，马首将东行。春官奏高第，天子开延英。亲策降清问，健论摅丹诚。解褐跻膴仕，何止为身荣。二刘与三孔，至今流芳馨。愿言踵前脩，勉矣垂令名。
次韵杨廷秀太和万安道中所寄七首::赵蕃::爱竹知人忆故山，食贫过午尚悬箪。长篇乞与小诗并，要似韩豪东野寒。
真离会次韵::楼钥::喜奉潘舆得退身，乌衣相会总情亲。樽前正好醉千日，林下何妨见两人。闲暇止应开口笑，谈谐尤称掇皮真。夜归更作惊人语，舅氏从来笔有神。
题愚斋卷二首 其一::蓝仁::丈室愚名扁，西家笑读书。力行非宁及，私省岂回如。孟谷呼相应，柳溪閒可渔。终知移不得，直诈古今殊。
临贺别驾李子西同年寄五字诗，以杜句君随丞::杨万里::我本南溪老，手弄溪中云。诵诗爱招隐，读骚续湘君。忽捧公府核，遂远先人坟。春暮归未得，落花政纷纷。
卫生所二桃::卢青山::篱前相并两株桃，一株正发一株落。我来藉草坐残英，柔茵锦荐深没脚。微风吹此嘉春声，万叶鳞鳞颤欲脱。君看邻桃媚风笑，不见此花飘悉索。彩雪飏飏作阵飞，玉手盈盈抚吾眉。如春之泪悲能挥，侧听啜泣声幽微。玫瑰树侧空相陪，饱裂红裳艳而肥。此花此泪染其衣，茫昧不觉自欢嬉。坐久伤心酸两目，满身花影休频拂。起来独自绕花枝，枝上馀英尤难读。落者谁欤兄弟行，今日彼落明我戕。岂如连袂相扶去，强如独抱枝头香。邻桃怨我“有厚薄，咫尺不顾我岂恶？俊色昌姿正当时，蔫粉萎蕊甚可乐”？“报汝盛处毋骄狂，开者安知落者伤。不日风雨子归处，我亦与子穷彷徨”。
沧州五龙池::陶安::帝遣神鳞变化雄，圆湫澄碧隐幽宫。天浮片影星芒动，地涌灵源海脉通。五色蜿蜒遗旧迹，一方润泽溥玄功。我来亦待风雷信，烧尾桃花暖浪中。
和庭佐弟韵::彭汝砺::鸿雁飞云际，圭璋照座隅。喜心看欲雪，佳句续围炉。萧洒开书帙，清狂泥酒壶。云霄非万里，行看步夷涂。
落梅风·咏雪::张鸣善::漫天坠，扑地飞，白占许多田地。冻杀吴民都是你！难道是国家祥瑞？
齐太庙乐歌十六首 其七 凯容乐::谢超宗::国昭惟茂，帝穆惟崇。登祥纬远，缔世景融。纷纶睿绪，庵蔚王风。明进厥始，浚哲文终。
谒先主庙二首 其二::元明善::一军南北几扶伤，长坂安行气已王。豪杰尽思为汉用，江山初不假吴强。两朝元老心虽壮，再世中兴事可常。寂寞永安宫畔土，争教安乐似山阳。
邳州::陈孚::沂水碧潺潺，汀沙白鸟閒。林边郯子国，烟际峄阳山。茅屋秋先破，荒城夜不关。烹鱼呼浊酒，一笑夕阳间。
贺明朝::欧阳炯::忆昔花间初识面，红袖半遮妆脸。轻转石榴裙带，故将纤纤玉指，偷拈双凤金线¤碧梧桐锁深深院，谁料得两情，何日教缱绻。羡春来双燕，飞到玉楼，朝暮相见。忆昔花间相见后，只凭纤手，暗抛红豆。人前不解，巧传心事，别来依旧，孤负春昼¤碧罗衣上蹙金绣，睹对对鸳鸯，空裛泪痕透。想韶颜非久，终是为伊，只恁偷瘦。
绍兴癸亥余以进士来临安年十九明年上元从舅::陆游::随计当时入帝城，笙歌灯火夜连明。宁知六十余年後，老眼重来看太平。
太傅相公以东观庭梅西垣旧植昔陪盛赏…伏愧斐然::徐锴::静对含章树，闲思共有时。香随荀令在，根异武昌移。物性虽摇落，人心岂变衰。唱酬胜笛曲，来往韵朱丝。
禅静寺::葛胜仲::古寺邻曹崇，怪石罗庭户。奇礓漫难名，郁林不知数。集虚竦苍桂，左纽真独步。两诗照丹壁，好在支与许。却坐留芳轩，松竹发佳趣。山行未觉疲，更问劳劳路。
里门歇夏杂句 其六::俞长源::满街争卖白瓤瓜，好事相逢口福夸。都道今年瓜价贱，不知梅望在贫家。
赠容珽::陈献章::翳翳峰顶木，袅袅峡中溪。下有飞古寺，上有哀𤠔啼。我昔经过日，登临上扶藜。中流日黯黯，两岸风凄凄。远行会离索，四顾仍低迷。羡子意气豪，别我无一悽。行行至斯峡，为我试留题。
奉和御制读后周书::夏竦::思道怀廉慎，童年类老成。郡豪尝詟服，边寇亦清平。临难输忠节，辞荣保令名。贤哉蹈仁义，举世可为程。
浪淘沙 其二十::王陆一::宝笈绿云中。楼殿{山悤}巃。万邦为宪大文同。顾视熹平经石处，钜制鸿工。松海故沉雄。天外诸峰。早磨崖壁待元功。盼得咸宁恢旧域，四裔春浓。
黄夫人之葬某新有丧不得为文以侑虞殡命儿冲代赋::魏了翁::夫人心事与天谋，钱镈功夫岁晚收。秸鞠声中春满羽，毕逋枝里月横秋。将雏欲上空回首，食蔗才甘不到头。况是我翁方念母，两乡风雨一般愁。
题剑江姚叔宏吟卷三首 其一::萧立之::宝剑能神双玉龙，地灵人亦万夫雄。千年紫气不消歇，吐向笔头生白虹。
劳山纪游百咏选七十九首 其七十五::黄公渚::兰若丰碑慧炬残，摩崖天宝剩棋盘。何当更上烟台顶，片石摩挲晋太安。
陪使君早春西亭送王赞府赴选（得归字）::岑参::西亭系五马，为送故人归。客舍草新出，关门花欲飞。到来逢岁酒，却去换春衣。吏部应相待，如君才调稀。
马鞍山::方信孺::堑山堙谷浪为谋，余力犹穷岭外洲。见说揭竿从垅上，祖龙当日漫东游。
和秦寿之春晚偶成八绝::王之道::欲下荒庭意已阑，一枝红药坐中看。东风不息成何事，又醖春阴作夜寒。
再谢周颙之句二首::邓忠臣::眼看秋雁歌汾水，心到阳关唱谓城。却被维摩居士笑，海潮音作断肠声。
绝句四首::姚宽::花信今吹第几风，香苞未拆牡丹丛。雨声细入窗前树，夜夜夜寒春梦中。
题洗心亭次韵::张守::不贮闲愁学子山，此心分付水云间。临池罢钓鱼同乐，隐几忘机鹤伴闲。为喜经台依绝境，故安禅榻面孱颜。洪崖仙事皆陈迹，戏说遗巾笑李寰。
墨龙::毛珝::真人尸居雷八荒，断砖残墨生苍茫。鲵桓下■九渊黑，神光倒射角与亢。明明元气淋漓迹，水底焚槐海波赤。周流万化元无极，姑使人心识天则。
采桑子::宋一鸿::无端又是团圞月，倚遍高楼，数尽闲愁，容易秋风到白头。相思屈指都难说，岁序如流，梦影还留，便上心来争罢休。
会稽云壑图歌::谢肃::会稽山，何峻极，雄镇扬州从古㫺。句连盘带三百五十里，千岩万壑云气霞光变朝夕。太常博士河东生，岩壑佳处栖云萝。朝回也复怀旧隐，真人为画才士歌。歌辞清畅画奇绝，咫尺山川论大越。越中茅宇日苍凉，想见慈闱双鬓雪。向来耕读良勤苦，乘兴登临还访古。石边磨镜候轩辕，穴底探书待神禹。忽经勾践所栖岩，草木长风犹吼怒。报雠复国伯中原，画策鸱夷亦雄武。秦君奚为渡浙来，拍手笑之非仙才。正须平地生羽翰，何必隔海求蓬莱。蓬莱却在重城里，积翠峥嵘半天紫。右窥天目数拳石，左倾沧浪一杯水。丹光万丈出金罍，仙人魏公长不死。授以参同契中诀，翳凤骑麟可飙起。河东生，刀圭未入口，飘然乘云至帝乡。㫺为小隐今大隐，故山回首宁无情。还忆我与尔，振策相随行。耶溪沿水去，玉笥看云生。超金华兮度赤城，转天姥兮攀四明。跨刘纲之一虎，叱初平之群羊。开谪仙之石洞，剥兴公之翠屏。飞扬宿留皆仙赏，月榭风台极萧爽。□壶石髓餐未终，倏忽天书尔西上。青龙云气护天都，曲台议礼多鸿儒。黼黻皇猷在今日，不应便返东山庐。伊余百年将半过，胡蝶庄周梦俱破。满船载月镜湖游，一榻披□□门卧。幸逢圣主跨六龙，搜罗贤俊裨天工。尊主庇民付诸公，我得侍母丘园中。母使会稽云壑空，呜呼母使会乩云壑空。
奉和别越王::张大安::盛藩资右戚，连萼重皇情。离襟怆睢苑，分途指邺城。丽日开芳甸，佳气积神京。何时骖驾入，还见谒承明。
答玉署交情四首 其三::倪岳::迢迢城东饯，孤亭临水云。知心二三友，惆怅惜离群。诗长不忍读，酒美难成醺。念兹交已久，感兹意何勤。丽泽日已远，诲言宁复闻。继今尚有赠，吾方望诸君。
送陈瑞卿侍御升山东宪副提督临清兵备::程敏政::河上薰风幕府开，承恩人羡得真才。虎牙今肃东西境，豸角威生内外台。千里回瞻宸极远，一方争候使星来。随车定有翻盆雨，听取欢声出草莱。
送陈子厚子文昆玉扶其尊人姜亦先生灵榇归海昌::释今无::伤心君已泪无乾，况复天涯雨雪残。万里灵輀归雁暗，千秋遗稿蠹鱼寒。风流叹惜无先达，辛苦今看有二难。却望珠江江上水，居然愁色送眉端。
珍珠令 腊月廿一日立春::汪东::云昏雾阻蓬山杳。知心少。任隔院、梅花开了。连岁惜春迟，讶今番独早。㬉意先融愁似扫。算唯有、别情难道。难道怕、薄倖春归，翻催人老。
读李群玉集::乐雷发::光顺门前系马吟，弘文馆里翠云春。却怜白首河西尉，枉作蓬莱献赋人。
题杨太宰桃花岭::欧大任::海上花开半岭红，仙源应与武陵通。天将衡鉴咨山宰，世以安危寄令公。启事建章朱树侧，归心度索绮霞中。恩深正在弘农日，讵但名园洛下同。
法曲（遍第二）::曹勋::向虚靖晨起。朝元意达，冲漠怡怡。三天澄映，九光霁碧，如有鹤舞鸾飞。泛空际。瑶室明辉。动与真期。至理常寂，户庭无远，欣欣端比。侍宴日在瑶池。师友多闲，抱琴沽酒度曲，笑采华芝。九节倚筇时。何须钓月眠石，寻觅占渊静逸。乐修持。淡然灵府泳真谛。怡养丹光里。春已收功，自育火枣交梨。
归燕::武元衡::春色遍芳菲，闲檐双燕归。还同旧侣至，来绕故巢飞。敢望烟霄达，多惭羽翮微。衔泥傍金砌，拾蕊到荆扉。云海经时别，雕梁长日依。主人能一顾，转盻自光辉。
晚坐 其二::罗洪先::家住橙溪原上村，林深径远隔柴门。忽闻犬吠疑来客，又是花阴弄月痕。
次雪湖韵贺徐善应入学::谢迁::兴贤有路自天开，乐育干今广茂才。玉种蓝田真待价，芹香泮水且加培。寒灯夜雨潜心在，平地春雷得意回。为忆廷评重感慨，伫看光贲及蒿莱。
过三贤庙吊赵茂才::曹家达::陈迹掩黄埃，虚庭长绿苔。野鸦如有恨，啼上圮墙来。
运使徐中奉寻李隐者于本部因临访上清遂得煮::张继先::西风初飘飘，白露仍瀼瀼。有人浮大川，东巡抵饶阳。实受九重书，因之访丹房。山气龙虎明，青林云表长。与予适相值，议论清冰霜。已暮更秉烛，坐偶新月凉。玉蟾翳烟景，金飚扇天香。影落如卿云，烂然献奇祥。六合无异色，五峰同秋光。锦袍谪尘世，骑鲸隔川梁。君期践玄约，缈缈空中翔。
送吴秀才赴辟廱::谢逸::吾家阿连诗，美如青精饭。君尝从之游，剩馥润青简。我老世所憎，百推无一挽。君独频叩门，问我句中眼。此行赴功名，旧习暂锄铲。霜清山驿寒，酒醒夜闻雁。挑灯诵我诗，聊供一笑莞。
宿莲花阁::雪溪映::家山知远近，身卧与云平。数载未归意，一楼风雨声。
寄陈婿礼庭四首 其一::夏孙桐::汹汹海内未能平，却听南天暂洗兵。广厦新成真可喜，青山安稳对江城。
解剡孝嘉道中答溪民群来遮轿问新知县如何二首并寄李宰 其一::陈著::水浅山深土半沙，刀耕火种做生涯。今年水旱那堪说，存得妻儿能几家。
天听吟::邵雍::天听寂无音，苍苍何处寻。非高亦非还，都只在人心。
金缕曲 怀徐杏文寄妹::俞庆曾::重把阳关奏。叹河梁、一枝摇落。忍歌折柳。明日依然分两地，此后可禁消瘦。思往事、那堪回首。欲问天涯羁旅客，见离人、如此伤心否。毫欲染，泪沾袖。红尘扰扰参能透。最消魂、三宵小聚，匆匆分手。惆怅空江烟水阔，浑似当年别后。惟愿取、长教厮守。差喜相逢时不远，记西湖、早桂飘香候。离别恨，浓于酒。
和何平子韵三首 其三::刘永之::萧萧官柳著霜稀，水鸟沙禽弄夕晖。明日钟陵相祖别，金盘斫脍鲤鱼肥。
山亭下鸥鹭一首::黄省曾::玉鹭霜鸥湛羽仪，云波日影泛参差。清湍啄蔓寻常见，碧渚群游何所思。雾击风抟那可得，江妃素女自相随。乾坤秋色孤亭暮，对汝悠悠动远悲。
辉腾锡勒草原遇惊马戏题一律::张力夫::振鬣长嘶忽骋驰，山公失色忘矜持。飞天魂魄难相守，落地身形强自支。想我焉能唯物化，谅君不惯任人骑。恍然白马元非马，应是他乡遇旧知。
南乡子 其十 春情::董元恺::更遣几年回。石径春风长绿苔。此夜断肠人不见，徘徊。昨夜缘何入梦来。江上落残梅。莫惜芳时醉酒杯。心似百花开未得，春催。坐对寒松手自栽。
示禅人::释慧远::顾鉴全抽彻底参，新丰三顿实难甘。到头恩怨无余地，赢得儿孙转放憨。
自河头入山 其六::何绛::野棠花谢水无声，旧殿荒凉禾黍生。故老尚能遮道语，鹃啼无夜不三更。
赠大川上人::王世贞::白马归来后，经翻定几篇。向承西竺问，宁印北宗传。转梵天音合，降心佛日偏。不须寻圣谛，与尔各随缘。
秋怀::赵迪::霜满枫林江上村，犬声篱落护柴门。空山落日秋砧暝，野渡荒烟晚磬昏。寂寂寒灯当永夜，依依凉月对残魂。羁怀凄切空垂泪，又听前溪起断猿。
拟古诗二十首 其十::杨起元::穆穆天帝居，赫赫临下土。駪駪走日月，渐渐换寒暑。百灵序星辰，万龙降云雨。混沌迄于兹，从今复何许。肃肃绛节前，默默不用语。
白洋淀水围 其一::弘历::远碧极空明，风恬镜影平。鸿絧排叶舫，齐止视虞旌。水猎方山猎，欢声发棹声。合围徐俟际，五字适因成。
宿云洞::许景衡::岩壁经春长薜萝，洞门乱石自嵯峨。山僧祇爱云长在，不道人间雨未多。
北邙山::罗隐::一种山前路入秦，嵩山堪爱此伤神。魏明未死虚留意，庄叟虽生酌满巾。何必更寻无主骨，也知曾有弄权人。羡他缑岭吹箫客，闲访云头看俗尘。
题沃洲吕侍御画四首 其二 春江垂钓::沈鍊::春渚垂纶日出馀，落花流水溅衣裾。吕公既入非熊兆，犹向沧江忆钓鱼。
云::李寄::山态妙在变，久住方能悉。不谓半日閒，信人三叫绝。白云一点生，瀰漫在顷刻。身在波涛中，鱼龙宜出没。似闻澎湃声，久之觉寂寂。不知有天地，何况树与石。轩然忽开明，群峰摇丹碧。
次韵晚眺::周权::翠润侵衣竹满阑，雨馀爽气挹西山。一声孤鹤归何晚，带得閒云作伴还。
吴越宫词二首::范汭::千门斜月四窗星，山近帘衣分外青。侍女夜间眠不稳，御床圆枕缀金铃。
春暮张尔戌捕卿招同李书云余铨卢王北山三给谏摩诃庵看杏花 其一::郭棻::破懒寻春远，招携石竺间。兴高即暇日，地辟况禅关。树里千声鸟，尊前一带山。登楼凭眺远，不负此官闲。
和张总管菊::李复::闻落纷纷不自知，春秋莫较后先期。清霜满地凋零急，正是黄花得意时。
闲居寄友::胡宗仁::家住青溪曲，春深花竹迷。君来若相问，直过石梁西。屋壁峰阴合，门篱槿叶齐。萧然半迂事，课水灌园畦。
虞美人 休沐日有怀璧妹却寄::林庚白::荒园尽处凝眸惯。墙角双扉掩。绿荫遮断小屏风。中有万千回忆太匆匆。榴花几树应无恙。长共离愁漾。星期晴日等闲抛。那更隔江一样可怜宵。
寄文济王府教授郭尚之::卢琦::闻君客食贤王府，剪地芙蓉赐坐温。不爱时名题雁㙮，愿将古学授龙孙。中官送酒银瓶小，前席谈经绛帐尊。却笑冯煖何滥谒，无鱼弹铗向朱门。
颂古十九首::释慧晖::□世如来一口吞，故山深静月黄昏。光分顶后千门晓，坐看春回入烧痕。
林和叔山园九咏·数花::姜特立::横身障簏又何痴，睡听朝鸡欲晓时。唯有先生无一事，偶来閒坐数花枝。
复偶见::韩翃::桃花脸薄难藏泪，柳叶眉长易觉愁。密迹未成当面笑，几回抬眼又低头。
留城寄旷翁::艾性夫::六年不见云巢老，端拟此来消渴心。花落鸟啼春事阔，不知何处倚阑吟。
雨中登飞机::胡绳::暮色苍茫雨悄然，破空飞去忽如仙。斜阳犹照云千里，天外原知更有天。
题赠浦圣苞石塘山居::严绍宗::芸君失计逐骅骝，梁月清宵忆旧游。怪是文坛收熟客，只今高阁束清流。登峰极目三千里，长啸栖神十二楼。换得湖山供笑傲，醉乡迟我并封侯。
次韵赵达夫问疾::方回::烦君遣信问何如，霖雨无人叩陋居。孰信着绵当夏半，自惊伏枕已旬余。百年未办书传后，一壑犹欣服返初。处约得衰更多病，从今誓与酒杯疏。
减字木兰花::刘永济::斜阳恋郭，残宋江山红一角。随意行歌，知道人生为甚么！有情终苦，试看江头杨柳树。愁浅愁深，谁识天寒翠袖心？
答张汝弼诗柬::王佐（汝学）::汝弼赠我翰林之新正，何以报之凤阳之旧城。入手掷地铿铿作金声，出箧荡日滉滉接云英。读令坐上鬼神惊，如见海底蛟龙腾。君不见，文房之宝相须成，毛颖一出须墨卿。赵璧信美无秦城，羡君所宝百宝并。陶韦门闭李杜生，钟王体变张颠名，汝弼所宝谁能评。有时遇拙翻出奇，笑说因跛徐行瘿举颐。逋租便可立诗例，枕客还堪制礼仪。今人古人间世雄，谈笑牢笼入彀中。京华美景诗千首，剡水寒宵与一蓬。愿君抱此襟期去上芸香阁，为君执御亦不恶。
春日寄题东郭草堂::于慎行::长忆青门郭，芳菲此日殷。花开三月雨，春隔万山云。夜鹤应谁怨，汀鸥且自群。主人有归梦，莫勒北山文。
即事::释居简::一点春深燕子泥，卷帘不记燕归时。牡丹又逐朝霞散，亟课残经更不知。
自诒::陆游::病中看周易，醉後读离骚。不解书驴券，安能问马曹？身随游宦困，气为屏居豪。清旦南堂坐，稽山秋更高。
晏起得句(1)::费墨娟::一庭松影一窗花，香篆萦萦绕绛纱。睡起漫云天尚早，卷帘红日已西斜。
春晚::罗公升::人在幽窗柳在阑，楼头杜宇一声残。梦魂惊断梨花月，寂寞五更风雨寒。
都城送栾岱沧进士尹溧水::赵完璧::相逢忽复别，羁客不胜情。衰柳高秋晚，寒山淡日明。歌残春酒尽，帆远暮潮生。何慰潘郎梦，芳声达凤城。
泰山杂咏 其三 大夫松::王弘诲::二世河山已改移，五株犹冒受封时。昂藏似愧虚名污，贻笑商岩四紫芝。
春山晚望::吴龙翰::模糊数叠屋前山，翠色欺凌诗鬓寒。啼鸟一声泥滑滑，晚钟春雨过林端。
存存阁::王庭圭::王郎身如椰子大，胸蟠万卷犹能载。少年著足名利场，归来卜筑红尘外。太虚为室月为烛，四海诸公常所会。穷阎陋室天下贵，驽奴丰车多覆败。坐收浮念得此生，如鍊真金岂常坏。是中本自无亏成，坏与不坏亦何在。请君直下赋一言，要识所存当默解。
望夫石 其二::胡奎::山头日日望郎来，山下长江万里开。郎去不如潮有信，朝朝暮暮两番回。
萧叶二子夜过::区仕衡::褐衣曾替衮衣愁，肉食谁知藿食忧。斩马尚方无可借，夜深灯下看吴钩。
礼大梅塔::释绍昙::即心即佛已随邪，况与庞翁乱撒沙。茅舍从兹混尘迹，老梅羞放雪中花。
双莲二首 其一::韦骧::池间𩉾鞢红，特尔不雷同。共本青跗瘦，骈头秀色充。湘娥心并恨，江女佩双空。忍负流觞乐，虚教逐暮风。
分寄方广避乱诸缁侣八首 其二::王夫之::屡逢虎迹如牛掌，晴日鸣风森晚潭。自喜林敲山石碎，百灵能识我无惭。
与梁先、舒焕泛舟，得临酿字，二首 其一::苏轼::彭城古战国，孤客倦登临。汴泗交流处，清潭百丈深。故人轻千里，茧足来相寻。何以娱嘉客，潭水洗君心。
词变 巴渝辞之二 其六 回前调::丁澎::凤头钗落刺桐花。弄潮春雨浣轻纱。歌渝教儿女棹鼓。酡颜醉映红衫舞。
赠别舒广文还湘南兼寄故人二首 其二::顾璘::湘南山水最宜人，风物萧萧绝世尘。磐石江清见鱼影，甲峰松古长龙鳞。幽栖问字吹藜火，烂醉回船倒葛巾。旧种桃花今在否，相思烦为赏馀春。
忆秦娥 邯郸道上望丛台有感::曾觌::风萧瑟，邯郸古道伤行客。伤行客。繁华一瞬，不堪思忆。丛台歌舞无消息，金樽玉管空陈迹。空陈迹，连天衰草，暮云凝碧。
随笔书所见杂用坡公韵 其二::李之世::拦街吹贝闹儿童，溪上扶藜叹老翁。今岁青苗焚旱魃，去年白浪舞狂风。
和周繇校书先辈省中寓直::林宽::古木重门掩，幽深只欠溪。此中真吏隐，何必更岩栖。名姓镌幢记，经书逐库题。字随飞蠹缺，阶与落星齐。伴直僧谈静，侵霜蛩韵低。粘尘贺草没，剥粉薛禽迷。衰藓墙千堵，微阳菊半畦。鼓残鸦去北，漏在月沉西。每忆终南雪，几登云阁梯。时因搜句次，那惜一招携。
赋得春莺送友人（又作贺朝诗）::刘孝孙::流莺拂绣羽，二月上林期。待雪消金禁，衔花向玉墀。翅掩飞燕舞，啼恼婕妤悲。料取金闺意，因君问所思。
射雉场::曾极::不整军容北射狐，却资媒翳取欢娱。山梁饮啄关何事，浪费君王金仆姑。
送陈郎中重使西域三首 其三::曾棨::重宣恩诏向穷边，蕃落依稀似昔年。酋长拜迎张绣幌，羌姬歌舞散金钱。葡萄夜醉氍毹月，騕袅晨嘶苜蓿烟。百宝嵌刀珠饰靶，部人知是汉张骞。
雪晴再用韵::陈造::龙烛飞空雪渐无，光摇穷巷丽金铺。妓楼遽喜春生座，席户浑惊粟在肤。剡水不须乘兴去，饭山犹是作诗臞。自怜白发疎慵客，拥被高舂梦未苏。
点绛唇（和访梅）::刘辰翁::一雪蹉跎，蹇驴不载吟鞭去。夜听春雨。踏雪差无苦。待得花晴，总是游人处。梅应许。小桥延伫。蜂蝶先成路。
雪中由玉河泛舟复至玉泉山 其三::弘历::泉气犹蓊匼，云容益蔚浓。每怀继优泽，真觉利良农。知足定谁是，占祥幸此逢。西山偏入望，玉积两三峰。
苏武慢 丁丑端节::杨玉衔::续缕关情，书裙故事，年华又到。丝菖酒面，角黍波心，老去无多怀抱。还是闭门，曼引诗声，暗温词稿。任遗钿拾翠，金鞭公子，歌呼沿道。空见说、红荔湾头，流花桥畔，雷鼓云旗喧扰。阑干波影，粉麝风香，十里暄阳芳草。空巷近传，夜禁门迟，春台酺早。讲水嬉深意，莫负湘江一棹。
试笔六言二首::刘克庄::薰玉蕤香解秽，挽银河水涤尘。虽非补造化笔，不似食烟火人。
读书::吕本中::老去有余业，读书空作劳。时闻夜虫响，每伴午鸡号。久静能忘病，因行当出遨。胡为良自苦，膏火自煎熬。
重登岱岳四首 其二::王世贞::玉琯银璈且莫从，孤筇信汝踏芙蓉。岩腰半捲垂虹带，涧底俄悬落日春。暑霁青天如对染，寒归白雪竟留封。灵芝只晔斋房种，不向秦皇羡五松。
感怀 其一::郑潜::清明不雨只狂风，竟日尘沙起半空。四海疲民皆白骨，人间无泪洒春红。
送道士袁九霄归金坡道院::乃贤::朔风吹黄沙，客子梦千里。青山久不归，白日去如水。昨朝滦水上，仙人偶来过。自言远纷壒，结庐在金坡。玉峡栖层云，翠阁萦危栈。钟声绕碧坛，桃花出深涧。双童扫白石，展席弹瑶琴。青松挂落月，海色浮空林。竟谢区中缘，骑龙忽归去。祇恐人民非，那愁岁年暮。君还鍊石髓，九转成玄霜。他时肯分赠，碧落同翱翔。
赠边县尹::何梦桂::君家久富五经储，更有儿孙读祖书。事究麟经明亥豕，理穷羲易得筌鱼。枳业不是栖鸾处，花县来观展骥初。北道主人今有托，化山应得老骑驴。
沪宁车次杂诗三首 其一::黄浚::遥云作零雨，畦塍杂焦黄。桕叶翻复隐，荧然知深霜。旻秋且不留，叹我劳未央。本州军初兴，制置殊张皇。众说久颠倒，易暴固其常。巨浸必稽天，不溺畴求方。绝学或无忧，抚我冰雪肠。
开原八景 其三 石塔晓钟::戴梓::花宫欲曙露华清，枕上疏钟夜夜声。谩道五更人尽睡，羁人起听最分明。
示诸生兼告同志::湛若水::圣人亦人为，诸子早辨志。持此忠信资，何远不可至。尧舜称大圣，其道孝弟耳。孝弟谁不然，鲜或见天理。天理天所为，超然绝人伪。夫谁能举之，聪明与睿智。兹理何由臻，执事自敬始。
送顾安道御史佥宪河南::黄仲昭::新雁催寒柳叶稀，使君匹马出南畿。已迁臬府新官秩，仍着乌台旧绣衣。崖谷有天回淑气，豺狼无地避霜威。法星暂照中州去，终化台星入紫薇。
训蒙绝句 太极图::朱熹::性蔽其源学失真，异端投隙害弥深。推原气禀由无极，只此一图传圣心。
奉赠吴宗师::黄复圭::使节光华礼乐崇，皇华原隰辔玲珑。五风十雨祠三岛，万岁千秋祝两宫。醮起碧鸡山月白，仗移黄鹄禁云红。召南庶类深仁泽，行见驺虞发五豵。
赠吕本中弟::刘斯川::大阮平生余所爱，小阮相逢亦倾盖。济阴未识情更亲，信手新诗落珠贝。杨氏作公谁料理，臧孙有后诚可喜。长亭水落风雨多，无酒饮君如别何。
红梅::麻九畴::一种冰䰟物已尤，朱唇点缀更风流。岁寒未许东风管，澹抹秾妆得自由。
挽黄陂主簿秋圃赵公::胡炳文::故家人物说新塘，文学能传百世芳。圃有寒香存老菊，邑留遗爱美甘棠。青灯夜雨藏书阁，绿酒春风戏綵堂。明日金溪源上路，千人会葬泪如滂。
以菊花饷恽薇孙学士诗来用渊明自拟作此答之 其八::李希圣::葵麦摇春有底忙，牡丹谢后菊花黄。祗消几度东轩醉，已见齐台起建康。
营建纪成诗::岳正::天眷，美营建也。修焉创焉，民弗知也。天眷皇明，诞命高祖。俯监万方，定都江浒。如龙斯蟠，如虎斯踞。以朝以会，以享以祀。逖矣厥谟，钦于世世。天眷皇明，亦启文祖。为厥孙谋，聿又胥宇。碣石之西，太行之东。有严厥宫，四海是同。维帝即阼，夙夜顾諟。神既受职，民亦冒祉。乃继乃述，乃经乃营。戢此土工，为万国宗。乃召大臣，出任予重。曰某尔总，曰某尔董。役夫总总，工师傱傱。鼛鼓々，人心悀々。有赫朝堂，有翼庙庭。琐琐公府，欻忽偕兴。士方耕矣，女方筬矣。曾不惊矣，奏功成矣。匪臣之功，伊民之力。匪民之力，维帝之德。帝曰匪予，文祖之志。天相文祖，烂其营室。
吾谪海南子由雷州被命即行了不相知至梧乃闻::苏轼::九疑联绵属衡湘，苍梧独在天一方。孤城吹角烟树里，落月未落江苍茫。幽人拊枕坐叹息，我行忽至舜所藏。江边父老能说子，白须红颊如君长。莫嫌琼雷隔云海，圣恩尚许遥相望。平生学道真实意，岂与穷达俱存亡。天其以我为箕子，要使此意留要荒。他年谁作舆地志，海南万里真吾乡。
朝中措 齐学启少将既殉国，其同学友顾一樵为言君少年志气及死事甚详，一樵有诗，予以词悼之::卢前::仁安羌外战云屯。还忆故将军。独为渡河编筏。救伤抚病躬亲。文山武穆，平生宗仰，毕竟成仁。他日张齐合传，人间定有奇文。
同诸子邀刘使君袁明府饮虹冈清晖馆得南字::欧必元::意气由来易盍簪，于时高会冠江南。双凫暂下天边舄，五马聊停竹外骖。满院桐阴团绿影，半山云气带秋岚。无论醉后清狂态，定有悠悠世上谈。
祝英台近::朱祖谋::烛花凉，炉穗重，妆面半帘记。罗扇恩疏，消得锦机字。绝怜宽褪春衫，窄偎秋被，楚云重、梦扶不起。酒边事。因甚一夕离悰，潘鬓竟星矣。相忆无凭，相怜又无计。愿将心化圆冰，层层摺摺，照伊到、画屏山底。
句::晃逈::明心了了思超世。
秋园行::刘敞::空园过霜无馀绿，上有梧楸下兰菊。疏阴虽存不自蔽，残香已断谁更续。忆昔繁华今九秋，天时人事略相侔。放怀未能惊物化，烂醉聊可为君谋。
感秋四十首 其五::陈子升::世态狂澜倒，何人结古欢。心将日皛皛，行怯露漙漙。荆棘生毫末，干戈起舌端。惟应万峰隐，差可一身安。
岳忠武王旧战场::任映垣::寻芳侧帽行南部，百合场边地势开。猿鹤有情秋正老，储胥无垒迹难灰。浮云影卷三军去，木叶声酣万马来。村畔牧童横短笛，精忠说罢说奸回。
寒夜::吴与弼::朔风雨霰夜漫漫，病骨偏惊败絮寒。应有贱贫寒胜我，斯人谁道一般看。
张用宜丹房十咏 其六 丸药::徐庸::纤指撚团团，明珠下玉盘。啼莺若偷眼，莫作弹丸看。
奉和袭美太湖诗二十首。销夏湾::陆龟蒙::霞岛焰难泊，云峰奇未收。萧条千里湾，独自清如秋。古岸过新雨，高萝荫横流。遥风吹蒹葭，折处鸣飕飕。昔予守圭窦，过于回禄囚。日为籧筁徒，分作祗裯雠。愿狎寒水怪，不封朱毂侯。岂知烟浪涯，坐可思重裘。健若数尺鲤，泛然双白鸥。不识号火井，孰问名焦丘。我真鱼鸟家，尽室营扁舟。遗名复避世，消夏还消忧。
还故山，留别岑溪诸文士::李宪噩::日日望乡悲，将归又感离。久住土音晓，渐亲殊俗宜。入梦江山迹，系情文字知。此别隔云海，再逢难可期。
止斋吟::金朋说::知止於至善，修身止和诚。五伦止此定，明德日新民。
春日旅泊桂州::张泌::暖风芳草竟芊绵，多病多愁负少年。弱柳未胜寒食雨，好花争奈夕阳天。溪边物色堪图画，林畔莺声似管弦。独有离人开泪眼，强凭杯酒亦潸然。
依韵和促庶省壁画山水::司马光::画工执笔已心游，稍稍蘅皋引杜洲。堆案烦文犹倦暑，满轩新意勿惊秋。天生贤者非无为，官同明时未易休。正恐怒飞朝暮事，丹青难得久淹留。
金帛吟::邵雍::金帛一种物，所用固不常。聘则谓之币，賮则谓之将。贸则谓之货，积则谓之藏。赂则谓之贿，窃则谓之贓。
泰州守许寺正挽词二首::周必大::昔在西京日，名臣数次公。人歌廷尉德，帝念颍川功。出处君何异，修良誉亦同。谁提班固笔，千古绍高风。
挽徐郎中::王柏::郎潜不复坦衿期，留得清名举世知。老矣空还新虎节，归来只是旧鸿禧。危言宁免班行忌，已死犹闻海内推。病里仅能成大厦，当时燕雀不胜悲。
大雄寺陈朝桧::葛立方::老桧盘拿古殿春，空庭坐阅几朝曛。根株横裂可寻蚊，枝叶倒垂犹拂云。求福端同木居士，出灵那效柳将军。黄奴已毙韩擒虎，独有兹材贷斧斤。
昆山谣送友人::郭翼::吴东之州娄东江，民庐矗矗如蜂房。官车客马交驰横，红尘轧投康与庄。鸡鸣闹市森开张，珠犀翠象在道傍。吴艎越舰万首骧，大帆云落如山崩。舟工花股百夫雄，蛮音䝤语如吃羌。水仙祠前海茫茫，鱼鳖作道虹作梁。龙堂贝阙当中央，灵女媛歌吹笙簧。冯夷伐鼓相铿轰，或乘飞龙下沧浪。大樯小樯火流光，翠旓摩云互低昂。左驱勾陈右搀抢，天子锡命下南邦。重臣下拜灵慈宫，太平无象跻成康。吾州富庶文物昌，厥田下下赋下上。岁贡天府民职恭，君子訚訚讲虞唐，小人业业为工商。大夫从事举贤明，掌曹僚属登其良。王郎作掾材用长，理烦剸剧乃不蘉。自少轩轾有父风，穰穰学业盈囷仓。乃翁七十须眉苍，二三昆季故昂藏，中郎虎髯黠而彊。诚心恳恳爱其兄，愿汝忠謇为国祯，子孙昭孝百禄将。愿集中正以为裳，愿以仁义杂为珩。愿言揖子以为明，德音秩秩亦孔章。
荔枝词三十首寄张子白杨鬯侯 其八::成鹫::连林接叶失高低，垂手摩肩任取携。丹凤赤乌衔不去，留将鹤子与梅妻。
题黄维嘉医士小像三首 其三::徐士佳::宦海归来老病身，频叨良药度回春。羡君继起多贤俊，不独青囊有替人。
张烈女歌::戴亨::古今人物之生，尽仰天地慈，天地亦赖人支持。男儿百行不能践，纲常往往钟闺帏。闺帏之所钟，难易亦不同。琴瑟既调弦忽断，捐躯殉夫事每见。虽云顾义不顾身，犹有恩情中系恋。岂若亲迎礼将成，合欢顿折孤鸾惊。凶问骤至不展转，泰山一掷鸿毛轻。夜台不识良人面，安知儿女情缱绻。但奉完璧还乾坤，贞魂岂冀旁人鉴。同时更有烈妇殷，身殒惨酷人佥闻。奇节真堪作俦匹，精灵携手同芳芬。
谢答闻善二兄九绝句::黄庭坚::椎床破面枨触人，作无义语怒四邻。尊中欢伯笑尔辈，我本和气如三春。
罗敷媚 其二::龚鼎孳::樱桃风熟青梅老，雪打蘋香。春去横塘。不忆当也断肠。六朝环佩芳烟散，瘦了鸳鸯。人代凄凉。红粉英雄哭一场。
木棉庵见诛贾似道碑::郭辅畿::荒垣落日草芊芊，愁听行人说木棉。白骨何能闻蟋蟀，游魂疑尚滞歌筵。秋深葛岭荒明月，夜半西湖怨杜鹃。见说吴山多蔓草，冬青无树起寒烟。
猎词::屈大均::日落沙场铁骑飞，人人意气射生归。美人渴饮黄獐血，更请君王杀一围。
早饮::刘子翚::柴椽百枝荫方塘，高梧老柳著两行。轻烟曳组适寒碧，芙蕖酿出秋风香。宿酲萦胸殊未快，冲之欲引天潢派。戏投小饵向深渊，锦鳞忽见空中挂。篘清脍雪更作豪，坐客狼狈已半逃。呜呜丛歌犹未彻，兀睡听作蜩蝉号。
暮春四首 其四::陆游::祓除已过暮春初，彩舫相衔十里馀。浮蜡喜尝新店酒，流尘闲拂坏垣书。
和穆少春前赐诗扇二首 其二::赵完璧::书翰忘辛拟蓼虫，酒酣随意洒清风。脂铅不识惭愚妇，剞劂无能愧拙工。孙厩飞黄来藻鉴，薛函结绿际豪雄。玄珠未必遗沧海，此日何堪象罔同。
水仙 其一::吕本中::澹绿衣裳白玉肤，近人香欲透衣襦。不嫌破屋飕飗甚，肯与寒梅作伴无。
寄家书::阮恩滦::拈毫欲写几迟回，万种新愁顷刻来。书尽兰笺心未尽，却教缄罢又重开。
和萧克有主簿沅州竹枝歌四首 其一::刘诜::人生结交莫如月，人生行路莫嫌热。热当三伏易变秋，月能万里长随客。
七月丙辰迎土山龙王入郛::仇远::秋阳皓皓人皆苦，安得清风扫残暑。河流欲断泉脉乾，一望高田变焦土。洮湖白龙迎入城，行道烧香入亭午。青天已响阿香车，平地未见商羊舞。昔时曾说雨催诗，今朝还要诗催雨。愿龙速降神力澍甘霖，万落千村熟禾黍。
怀舍中牡丹::蔡羽::轻薄东风燕子斜，长安有客未还家。烧灯不是春山夜，对月虚怀旧馆花。卧处小屏霞寂寞，梦中芳草蝶喧哗。天涯物候关情极，乘兴思浮碧海槎。
山居吟 其二::清珙::年老庵居养病身，日高犹自未开门。怕寒起坐烧松火，一曲樵歌隔坞闻。
哭王用礿 其四::屈大均::身随婚嫁毕，五岳向黄泉。有命安朝槿，无心托杜鹃。人亡嵇氏散，鬼唱鲍家篇。寒食他时哭，琴弹宿草边。
次韵马侍御山居::孟洋::叠嶂丛林卜筑新，柴门草径绝比邻。琴尊有意从知己，衣帽无心懒见人。流壑野云何所系，浴涡沙鹭本来真。百年幽境容吾老，四海苍生望尔频。
熙宁望祭岳镇海渎十七首::佚名::嵩稽衡霍，暨厥海江。时维长养，惠我南邦。肆严牲币，神式来降。以侑以妥，百福是庞。
次转庵韵 其二::许及之::有约惟真率，相忘任主宾。拒霜方送喜，疏柳不争颦。近复关原旧，频看邸报新。吾侪何幸甚，投老得逢辰。
雨中::贡奎::骤热变风雨，气候一日殊。绿树拥如盖，残花落无馀。閒居日偏永，手把种艺书。幽幽鱼鸟适，寂寂车马疏。田父二三辈，浊酒时来俱。愁阴每思霁，微凉意稍舒。携筇独延伫，层云起遥墟。
庚子端午次潘明举韵二律 其二::叶颙::内家端午赐新衣，万姓千官乐盛时。榴火喷人初霁雨，蒲觞醉客竞题诗。前欢过眼如流水，近事惊心类弈棋。今日乱离非昔比，澹烟哀艾不胜悲。
六月与冰如同舟自上海至香港，冰如上陆自九龙遵广九铁道赴广州归宁，余仍以原舟南行，舟中为诗寄之 其一::汪精卫::怅望孤烟袅驿楼，零丁我亦泛扁舟。天涯不用遥相问，一样轮声一样愁。
送曾寺簿知南安二首 其一::萧立之::倦随龙尾踏□檛，却爱山城放早衙。官好何曾啸篁竹，州清第一管梅花。濂翁道脉犹今日，铁汉风声想故家。君去我留人自恨，春风祖帐满东华。
不寐思文正公::邵宝::寒听钟清倚枕频，麓堂音断正愁人。书中未尽言中妙，画里争如梦里真。九制立挥忙秉笔，三朝坐论缓垂绅。秪应退食从容地，得与光风几月春。
桂殿秋 其十一 烟台顶::黄公渚::烟台顶，燹痕多。神州地尽海嵯峨。乾坤百战修罗劫，过眼兴亡一刹那。
省躬诗 其一一八::曹于汴::日照不择地，雨润无遗草。吾心藏仁机，嫉恶亦能槁。
常山峪行宫::弘历::忆昔髫龄际，趋陪圣祖前。于今巡幸至，驻跸故宫边。湛露曾叨泽，含饴想侍筵。秋风悲此日，轩屋尚当年。鸟语如怀旧，花香故逞妍。恩勤终古慕，承显一身肩。
登山亭::萨都剌::山上新亭好，红尘不可侵。雨阶幽草合，风径落花深。野水浮晴色，平田下夕阴。城中公子少，日日就登临。
伯卿官新成奉题，四章 其二::朱景英::攒罗画戟与油幢，轩闼重新占此邦。为护印床花绕径，好安研席树当窗。分题静数迟迟漏，促坐徐倾浅浅缸。诗酒如君合驱使，胜情还擅境无双。
次韵钱郎中豫六客堂碧澜堂二绝 其一::王十朋::六客高风久已无，花间谁对谪仙壶。星躔一夕光芒动，如有仙舟入画图。
同李御史徐副使登庐山道中作::陈束::维舟问水境，振策蹑奇峰。冥濛谢物外，孤秀绝区中。中峰连天自天直，石磴崎岖路不极。开凿空传帝后功，阴灵自识神仙域。探灵劳顿登，扪险损心情。苍崖忽转万仞仄，瀑水散落千岩声。岩深生夏寒，涧复埋昼雾。幽花不记新，断石偏宜故。时从树底践行云，还向云中辨来路。九派遥音渐细微，群峦下瞰如翔赴。别有青虹照碧川，香炉更在前峰前。凌风挥手招五老，烟霞却在衣衿间。玄窦青谿不可测，紫芝白术行当餐。髓出何时遇，丹成几日还。我生剩有高深意，结因况复逢初地。待问远公可卖山，换却春衫作归计。
临江仙 其一 谒遵义红军烈士陵园::王季思::墓顶红星高照，墓门苍柏参天。雄关血战想当年。呼声震峡谷，劈刺动层峦。白帕缠头苗寨妇，赶场今过山前。背筐儿女自甜眠。翻身来不易，饮水要思源。
南乡子（拨燕巢）::周邦彦::轻软舞时腰。初学吹笙苦未调。谁遣有情知事早，相撩。暗举罗巾远见招。痴騃一团娇。自折长条拨燕巢。不道有人潜看著，从教。掉下鬟心与凤翘。
西峰寺::陈阳极::寒山多适兴，远上白云层。遇客每指寺，闻钟不见僧。摧巑横绝壑，堕石抱寒藤。几欲栖寒去，临歧又未能。
杂诗 其二::卢青山::绝顶生孤松，眼底有四海。长枝接苍穹，飓起浩澎湃。君看脚畔荆，蓬勃身躯大。欲满千顷山，独佔谷与濑。推挤松树根，未值一顾睐；夙志在高远，岂屑争蜗界。
寇退述怀::孙承恩::闻道倭夷退，贪残志巳充。官军犹假息，将帅可言功。天意含糊里，人心战惕中。莫教桑梓地，再见燎烟红。
春夜温故六言二十首 其五::刘克庄::燕山张皇薄伐，艮岳文饰太平。黼贺尅复受赏，瓘忧分裂有萌。
蚊子::许南英::斗帐流苏始下钩，喁喁絮语枕函头。世间此妇知多少？正好如斯扑杀休。
题赵景安二亭·尺五二首::陈造::坐看银山卷坏云，涛头蜚过不逡巡。世间壮观何人领，付与亭中笔有神。
孤凤篇上静轩阎学士::陈深::南山有孤凤，丹羽何葳莆。朝餐琼树实，夕饮天津池。岐阳曾一鸣，千载今无朝。将从和风翔，俯视尘壤换。粱藻匪君食，枳棘匪君楼。遐举昆丘阳，肯为云罗羁。坐迟箫韶成，振翮来位。
悄立::陈熙治::悄立空庭夜未阑，愁思都迸雨声酸。已无亲养居贫易，怕有人怜涉世难。死后虚名空料理，生前骨相本清寒。沈沈桦烛终宵对，一样飘零泪点残。
宴清都 东园暝坐，用吷盦韵::周岸登::画省喧笳鼓。边风急，穷秋烟暝催暮。蛮熏未洗，吴棉自检，薄寒珍护。筝弦也识愁端，渐瑟瑟、偷换雁柱。更送冷、败叶声乾，敲窗点点如雨。琴心寄远难凭，孙源閒蜀，巴水连楚。流波断锦，孤衾怨绮，梦抽离绪。寒声已度关塞，任碎捣、繁砧急杵。数丽谯、廿五秋更，乌啼向曙。
莪默绝句集译笺乙集 其三二二::伯昏子::迷魂阵里战犹酣，力屈难支愧那堪。甲帐虽闻传赦令，将军仍抱一腔惭。
咏物体六十六首 其四十九 鹰::王世贞::独立高秋迥不同，金眸青骹气殊雄。衡飞大陆千林偃，侧瞬中天万羽空。乍可羁栖閒白日，宁因饱去忆秋风。君看万里封侯相，此日真成出塞功。
挽诸葛寿之 其一::孙应时::幼学蒙题品，童心托弟兄。过从十年足，悃款一家情。无力宽贫病，传书隔死生。西风吹客泪，万里寸心明。
夏日山居::释道潜::杜宇鸣春已歇，蔷薇尚有馀花。吾庐宛同彭泽，绕屋美荫交加。
题扬州禅智寺::杜牧::雨过一蝉噪，飘萧松桂秋。青苔满阶砌，白鸟故迟留。暮霭生深树，斜阳下小楼。谁知竹西路，歌吹是扬州。
蝶恋花·山居七首 其二::谷海鹰::四面秋山衔冷翠。寒雨来时，人卧蓬窗醉。转瞬晴光宜杖履。为迎佳客村街洗。移步丹青长卷里。抖落红尘，莫问今何世。咫尺天涯曾不悔。天涯咫尺重相对。
破山寺重逢查先生赋此以赠::吴金水::曾园杯茗初相见，今日瑶杯喜再斟。正值秋天飘桂子，更临潭影空人心。前贤韵略诗风健，故戍丹青笔意深。最喜康强多笑谑，依然不改旧时音。
己未元日::吴未淳::元日犹常日，茅斋僻不哗。人回除夜梦，盆绽隔年花。滋味春盘外，情怀暮景斜。无劳迎送客，濡笔且涂鸦。
赠永福黄国孙::刘克庄::尚记鸣琴锦水滨，华宗赞府偶同寅。涉哦松笔规随我，传种花词脍炙人。潘令鬓毛两堆雪，崔丞诗赋一微尘。览君姓氏询乡里，旧事关心感慨频。
孟子·格非::陈普::纠缪绳愆皆末务，徒劳事事与之争。非心格尽常於道，本正源澄万派清。
渔家傲 春夜::邹祗谟::多少游丝飘绣阁。画旗闲却秋千索。翡翠帘垂深院落。春梦恶。金炉篆袅无人觉。可奈风光今又昨。伤心独对葡萄幄。嫩柳三眠丝正弱。风如削。惜花几度探红药。
登黄山::陈仁德::望里群峰入昊天，茫茫无尽走云烟。淩空惊舞生花笔，拔地高悬出水莲。景到绝佳疑是幻，人登极顶便成仙。欲从崖畔寻归路，一片苍松雾海边。
袁州化成岩李卫公谪居之地::戴复古::一岩端坐挹千峰，三两亭台胜概中。江水骤生连夜雨，松声吹下半天风。因思世故吾头白，独步林皋夕照红。欲吐草茅忧国志，谁能唤起赞皇公。
鹧鸪天·上元启醮::张孝祥::子夜封章扣紫清。五霞光里佩环声。驿传风火龙鸾舞，步入烟霄孔翠迎。瑶简重，羽衣轻。金童双引到通明。三湘五管同民乐，万岁千秋与帝龄。
己酉夏南甸大阅 其二::胤禛::风拂榆槐晓角鸣，筑坛选将命专征。飕飕羽箭穿杨巧，猎猎云旓耀日明。万里玉关平虏穴，三秋瀚海渡天兵。裹粮带甲须珍重，扫荡尘氛远塞清。
次韵木蕴之状元见寄之作::喻良能::水绕星山木绕庐，江城孤绝政愁予。鸟言为吏居篁竹，乌鬼得鱼欢里闾。照眼梅花寒皎皎，关心烟雨晚疏疏。真山多谢遥相忆，长句新诗细字书。
庚申闰月从师还自颍上对新月独酌十三首 其三::蔡松年::我家恒山阳，山光碧无赖。月窟荫风篁，十里泻澎湃。兹焉有乐地，不去欲谁待。自要尘网中，低眉受机械。
留别阳春绅士 其六::许南英::剩有游山愿尚赊，名山咫尺是天涯。权当难邑兼疲俗，除是清乡即坐衙。拙处但求勤可补，閒时忽值病相加。三庚伏日瓜期代，忏悔崆峒听法华。
咏晋邓攸::缪烜::携侄弃儿行，此心对天地。追及树繫之，义至仁不至。天道岂无知，买妾遭亲谊。伤哉所弃儿，懊哉遂斩嗣。
母氏生朝会同官::孙应时::乐回和气作春温，香袅禅云映酒尊。盛事同官皆有母，可人今岁喜生孙。一杯首奉吾亲寿，百拜心知造物恩。看取朱颜长不老，年年宾客醉盈门。
挈累来当涂闻已入境感怀有作二首::吴芾::方与晴窗爱日亲，若为天又作重阴。年来已是忧思过，老去那堪疾病侵。默数七旬宁几日，更添一岁愈惊心。喜闻已办周身俱，对酒何妨且满斟。
关下林中二石如虎奇不可状于是悟画之所以然::王履::描貌三十年，接折纸绢里。槃礴谢班寅，微风走秋水。
季伟公赠我朱子纲目诗以答之::屈大均::春秋之后有纲目，有如日月光相逐。月光元自日光来，紫阳一日三膏沐。地义天经总在兹，温公书法不曾知。背秦岂合诬周赧，篡汉那堪奖魏丕。昭烈一隅元正统，武侯六出本王师。乱臣贼子不诛灭，黄初却在建安时。笔削无过助凶逆，褒贬乃自行阿私。牝鸡亦可当尊位，吕武纪年此何义。英宗忽使考仁宗，父子可怜名实戾。真是尼山一罪人，紫阳不出无天伦。冠履一朝辨上下，血气自此知尊亲。史中有经何精粹，素王宗子真无坠。此书君乃肯相贻，诵读自今忘夜寐。年来辞赋已无心，早岁春秋元有志。书法只今在草野，一部成仁吾史记。上师尼父下紫阳，空名不敢遗天王。天留一岛作华夏，茫茫海外长相望。
重过望亭新城二堡::王逢::忆昔扁舟自西下，二堡相望无一舍。吴藩判枢翻覆儿，窄衫小弓矜骑射。归人重经但流水，豆陇弯弯低复起。长途遗庶数十家，三四酒旗风靡靡。君不见邠公迁岐山，卫人城楚丘。外患内修古所侔，成同败异嗟世□。
红梅::苏葵::分明孤射旧精神，斜倚东风酒半醺。春老莫随流水去，恐教多误问津人。
幽意::李新::绿帢缠头锦束腰，阵前谁数霍嫖姚。何人与扫红蕖嶂，留得周郎伴小乔。
诏至::周霆震::沈陆如云跬步艰，忽传驿信自燕山。九霄日御龙光起，万里春乘海道还。忠义铭心扶壮节，老癃垂涕洗愁颜。中原黎庶知何似，想望疏恩溥蒯菅。
赠欧阳成判官::晁补之::一言子产识然明，白首怜君独抱经。去马来牛随白日，落花飞絮得浮名。曳裾五府非良计，发愤三书亦漫成。便作归休岂无食，木兰垂露菊含英。
酬白二十二舍人早春曲江见招::张籍::曲江冰欲尽，风日已恬和。柳色看犹浅，泉声觉渐多。紫蒲生湿岸，青鸭戏新波。仙掖高情客，相招共一过。
千山寄诸子五首 其五::释函可::破衲萧萧自一峰，思君斜倚最高松。为留一片松间月，间叠溪桥候短筇。
龙隐洞::刘克庄::先贤评桂山，推尔居第一。豁然碧瑶户，夹以苍玉壁。中有无底渊，黑浪常荡潏。谅当剖判初，倍费造化力。雷嗔斧山开，龙怒裂石出。至今绝顶上，千丈留尾脊。宁论儿女子，壮夫股为{左木右栗}。我来欲题名，腕弱墨不食。摩挲锹李碑，文字尚简质。今人未知贵，后代始宝惜。洑流工骇舟，久游觉萧瑟。岩屋宽如家，回櫂聊愒息。
泊皖江走笔讯方肃之::郭之奇::三载过君再，依依一水盈。诗从传处尽，绪自问时生。以我春江约，听君雨谷声。书行仍引领，目极片云争。
赠张老师九首 其六::何吾驺::彭泽先生多种秫，河阳令尹亦栽花。何如清绝仁山地，静倚山扉月万家。
宿藏云阁::袁景辂::白云满空山，小阁不知处。我再入云中，阁上云来去。松柏绕山青，泉声隔林树。此时身与心，一一烟霞趣。欲去仍此宿，白云留我住。
文叔入城夜半同斯远见过蚤作闻而赋之::韩淲::西风胜士集，敲我月下门。醉语惊童稚，今晨能具言。未知何许人，步武皆腾轩。顾非有逸韵，畴肯临丘园。时予亦被酒，正尔飞梦魂。栩栩妙理熟，布衾清而温。了不闻其然，醒来复何论。奇事既已失，踌躇黄叶村。
寄题先兄祠屋 其二::王夫之::白发青林一径悭，羊裘不拣钓鱼湾。当年有誓潭龙窟，身后还悲吊鸟山。目送斜阳沈海岸，手栽修竹染霜斑。致身录在凭谁读，垆冷香消亦等閒。
挽邵公容春::王柏::申原幽幽兮北风正高，薤露一声兮山鬼夜号。吉人考终兮如蜕，遗编不朽兮风骚。一丘兮安固，万古兮滔滔。
隋王鼓吹曲十首 其十 泛水曲::谢朓::玉露沾翠叶，金凤鸣素枝。罢游平乐苑，泛鹢昆明池。旌旗散容裔，箫管吹参差。日晚厌遵渚，采菱赠清漪。百年如流水，寸心宁共知。
惠帝即位时儿童谣::佚名::两火没地，哀哉秋兰。归形街邮，终为人叹。
江神子/江城子::林正大::拾遗流落锦宫城。故人情。眼为青。时向百花，潭水濯冠缨。韦曲杜陵行乐地，尘土暗，叹漂零。园翁溪友总比邻。酒盈尊。肯相亲。落日蹇驴，扶醉两眉颦。磊落平生忠义胆，诗与酒，醉还醒。
浣溪沙::汤国梨::小阁临流对远空。岚光收入镜屏中。潮平烟敛夕阳红。花草沿堤分远近，楼台倚石斗玲珑。乱山萧寺晚来钟。
木兰花慢 扬州寿瓜而夹士常::王旭::醉西湖寿酒，歌旧曲，已三年。喜万里湖山，归来相见，淮海楼边。春风绣衣无恙，唤竹西歌吹共留连。世事浮云千变，灵台孤月长圆。一官聊办买书钱。行橐故萧然。有梦里青山，词中白云，徽外鸣弦。悠悠紫台归路，乐因循、诗酒堕凡缘。借问蓬莱官府，何如平地神仙。
金缕曲 汴塘旅次，阻雨题壁，即寄南中兄弟::周星誉::明日花朝矣。尚兀是、风风雨雨，把人愁死。破屋荒鸡孤烛暗，打叠一衾乡思。剩布被、偎侬独自。想见故园灯火夜，向花前、暖酒谈游子。待说起、怎生睡。骑驴十载长安市。笑依旧、青衫短剑，劳人身世。早岁功名都道福，赢得飘零如此。须信道、年华弹指。种菜箸书当早计，问金门，射策干何事。再来者，有如水。
雪庵碑::王尔烈::青山阅沧桑，人与泉流逝。碑字诏来兹，片石功非细。探奇入千山，稽古感兴替。坐卧读其间，半皆隆嘉岁。尤多万历年，衰晚恣壮丽。最后至香岩，墙背树翳翳。贞珉屹然存，字有褚虞势。风雨所泐蚀，岁月难审谛。一石告我知，隐跃出草际。曰维唐贞观，航海使星诣。雪庵异迹闻，赐予有嘉惠。厥赐碑与牌，碑以表禅慧。环山为之田，铜牌乃符契。明碑尽可仆，此碑有攸系。雪庵方外人，何以感唐帝。幼安与方彦，德使顽钝励。芳徽岂不彰，表闾殊未逮。
念奴娇::宇文虚中::疏眉秀目。看来依旧是，宣和妆束。飞步盈盈姿媚巧，举世知非凡俗。宋室宗姬，秦王幼女，曾嫁钦慈族。干戈浩荡，事随天地翻覆。一笑邂逅相逢，劝人满饮，旋旋吹横竹。流落天涯俱是客，何必平生相熟。旧日黄华，如今憔悴，付与杯中醁。兴亡休问，为伊且尽船玉。
吴王挽词::徐铉::土德承余烈，江南广旧恩。一朝人事变，千古信书存。哀挽周原道，铭旌郑国门。此生虽未死，寂寞已销魂。
水龙吟 喜闻达云报龙陵之捷。与达云桂林分别逾年，不图七星岩下今亦成战场矣::卢前::两年销尽词魂，眼中真短狂生气。湖南子弟，河南父老，相逢挥泪。幸复松山，腾冲重下，予心稍喜。又传来捷讯，龙陵落入吾兄手，欢呼起。岩上题名曾记。共相思、一江烟水。而今却被，残阳红湿，埋愁何地。只望旌旗，分师东向，指挥如意。趁杉湖月色，七星秋好，买三花醉。
德生堂为赵侍郎题::韩淲::长夏湖边何处凉，相君亲写德生堂。几多鱼鸟升沉去，留得风莲十里香。
赵使君淮春楼落成二首::陈造::五凤规橅到眼中，摘星奇观欲争雄。客乘云气游三岛，人听歌声指半空。便拟瑶杯酌银汉，何妨醉面受天风。胡床不尽登临兴，未觉邦君后庾公。
颂古十九首::释法全::西天人不会唐言，旱地雷声彻大千。九年面壁无人会，玉兔金乌火裹旋。
鸳鸯::杜牧::两两戏沙汀，长疑画不成。锦机争织样，歌曲爱呼名。好育顾栖息，堪怜泛浅清。凫鸥皆尔类，惟羡独含情。
翻经台::董嗣杲::过门跬步入香林，七叶遗阴地尚灵。曾借东山康乐手，共翻北本湼槃经。阑腰叶拥空台赤，石罅泉通远笕青。云掩莲花峰下座，若人演义若人听。
句::张秉::叠石自然成雁塔，貯泓依旧作龙塘。
晓发飞乌，晨霞满天，少顷大雨。吴谚云"朝::范成大::朝霞不出门，暮霞行千里。今晨日未出，晓气散如绮。心疑雨再作，眼转云四起。我岂知天道，吴农谚云尔。古来占滂沱，说者类恢诡飞云走群羊，停云俗三稀。月当天毕宿，风自少女起。烂石烧成香，汗础润如洗。逐妇鸠能拙，穴居狸有智。蜉蝣强知时，蜥蜴与闻计。垤鸣东山鹳，堂审南柯蚁。或加阴石鞭，或议阳门闭。或云逢庚变，或自换甲始。行鹅与象龙，聚讼非一理。不如老农谚，响应捷如鬼。哦诗敢夸博，聊用醒午睡。
儿小::屈大均::儿小方垂鬌，能争掌上梨。双双初学语，恰似乳莺啼。
过金陵舟畔见落花::黄锡朋::莺飞草长春无主，愁绝江南三月时。莫为残红怨憔悴，东君遗恨落花知。
送庄知录归觐::刘克庄::彼美佳公子，甘为郡督邮。鲤庭素钟爱，乌幕不能留。剡上止一鹗，挽回无万牛。李官难久旷，来莫待新秋。
途中::吴融::柳弱风长在，云轻雨易休。不劳芳草色，更惹夕阳愁。万里独归去，五陵无与游。春心渐伤尽，何处有高楼。
挽陈会元先生::周瑛::投刺曾修展拜仪，苍容古貌记初时。云霄独步人皆仰，山斗齐名世所师。葩学盛传无孔疏，唐音高和失卢诗。承家有子原同气，不比伏生空女儿。
句::曾几::地灵得南徐，天险称此固。
初冬避居东乡感赋 其四::顾翃::太息威弧久不振，坐令群盗满城闉。一身漂泊风中絮，几辈流亡劫后尘。漫说军储敲骨髓，谁知筹笔敝精神。幺魔命尽终菹醢，会见熙阳丽紫宸。
赠王使君::楚石梵琦::君持使节过绳桥，已遣蛮夷感圣朝。良将未夸班定远，大臣犹数盖宽饶。川香野马衔青草，雪暗天鹅避早雕。西出阳关九千里，归来莫惜鬓萧萧。
浣溪沙 题西泠雅集照片::高燮::十载闻声慰渴思。衫痕帽影各参差。红阑干处日迟迟。碧草铺阶长似带，垂杨倚槛绿成丝。沉沉庭院我来时。
戊戌除夕赠萦经徐尹::杨慎::今夕知何夕，明朝是岁朝。雪封岚气净，云护岭天遥。杨柳惊横吹，梅花起丽谯。故人新酒熟，储兴款春宵。
鲁望以竹夹膝见寄，因次韵酬谢::皮日休::圆于玉柱滑于龙，来自衡阳彩翠中。拂润恐飞清夏雨，叩虚疑贮碧湘风。大胜书客裁成柬，颇赛谿翁截作筒。从此角巾因尔戴，俗人相访若为通。
金陵山寺诗八首 其四 观音阁::张元凯::帝里栴檀香满林，更开慈阁大江浔。献花鹦鹉当窗入，抱月蛟龙绕座吟。草树尽为华鬘色，波涛犹作海潮音。亦知阅水同观世，泡影浮湛自古今。
送曲阜孔知县::程敏政::奉檄初登子贱台，素王家世不凡材。诗书鲁壁新弦诵，井牧尼山旧草莱。帘幕昼垂公署散，盘盂春荐享堂开。暇时还约贤宗子，共扫奎文石上苔。
石棋局::王履::弈仙何处石枰空，细细松阴婉婉风。岂为商山难固蒂，共呼风雨上飞龙。
沙平茶话::陈焞::海北闽南两地赊，肩舆直上楚天涯。逢人冉问云深处，一犬黄昏吠落花。
苍梧春暮四首次柱尊韵 其三::冯振::异乡无那送春愁，逝水繁花不肯留。贵贱原知随瓣落，功名何可执鞭求。孤云自有天涯意，一日难忘物外游。战伐岂堪频北望，青山白骨是中州。
吕梁四章::伯昏子::陟彼吕梁，可望尧乡。尧乡不见，蒙翳岑甸。泛彼汾渎，可溯绵麓。绵麓不逢，觱发其风。大风有隧，临穴惴惴。哀此百人，谁赎其身。雎鸠款款，君子旦旦。哀此矜寡，正红旗下。
题两画轴 其二::章甫::晞发松风萧爽，濯缨溪水清寒。著我舂容石上，凭谁游戏毫端。
既别田叔归过渊关公署怅然有怀 其二::徐熥::高阁三层傍水开，诗人多在此衔杯。从今磴道空危绝，若个诗人得上来。
春溪二首::艾性夫::嬾溪晴稳麦风斜，桥影欹倾水见沙。十里荒陂自春色，一双鸂鶒啑杨花。
初度::于谦::碌碌庸庸四十馀，因逢初度转踌躇。腰黄久负金为带，头白惊看雪满梳。剩喜门庭无贺客，绝胜厨传有悬鱼。清风一枕南窗卧，閒阅床头几卷书。
寒食日恩赐火::窦叔向::恩光及小臣，华烛忽惊春。电影随中使，星辉拂路人。幸因榆柳暖，一照草茅贫。
和曾吉父求梅于谹父二章 其一::王洋::沙觜冰消水上波，春风初不奈梅何。雪中犹恐迷真色，残雪如今得似么。
人日::孟洋::去年人日颍水滨，今年人日长安上。白雪青尊忆故人，长烟平树空遥望。苑外宁无杨柳新，水边不见梅花放。天南地北总支离，瘦马东风倍惆怅。
郭山人六绝句 其五 锄::王世贞::十年理芝畎，铁作青蛇文。复伴远游去，山山锄白云。
栽花::苏葵::凿石轩东结小坛，蔷薇芟尽种芝兰。幽香满院无荆棘，不怕西风一夜寒。
寄题哀贤亭::梅尧臣::苍苍墓门树，亦有黄鸟哀。贤者不在世，常恨埋蒿莱。山根入溪泉，流响出夜台。东方见子胥，助涛高崔嵬。
寄高正甫::卢龙云::京国凉生旅梦寒，思君持赠只秋兰。风尘远道怜三益，意气交情羡二难。海内同声堪此别，吟边孤月与谁看。慇勤尺素聊相寄，会见联翩双羽翰。
寄致政彭太常永年三首 其三::李昌祺::未解天韬解世缘，心情长寄海鸥边。松风石濑输孤听，梅月山窗忆共眠。未信留侯真辟谷，也知郭子托游仙。凭谁为起青牛老，共究希夷象帝先。
再游紫阳洞重题小松::卢士衡::仙家种此充朝食，叶叶枝枝造化力。去年见时似鹤高，今年萧骚八九尺。不同矮桧终委地，定向晴空倚天碧。好期逸士统贞根，昂枝点破秋苔色。寻思凡眼重花开，宁知此木超尘埃。只是十年五年间，堪作大厦之宏材。
三月十九日同上虞陈若无饮偶成::徐贯::西风寻旧约，佳酿复新开。微雨檐前歇，清风席上来。祗凭文字饮，不用管弦催。瞑色起山际，留连未肯回。
三亚道中遇急雨::熊东遨::到处风声杂水声，好花拦路不知名。天公也有淋漓意，一片云来雨便生。
山中::王安石::随月出山去，寻云相伴归。春晨花上露，芳气著人衣。
望江南 燕台中秋追次旧游漫成九首 其一::许嗣隆::中秋节，记得在昭阳。万顷水烟涵月影，孤村灯火照秋光。犹侍两高堂。
庆陆仁重举男四首::方回::升平重见上元天，箫鼓声中璧月圆。惟有高门更多喜，金盘分送洗儿钱。
寿上官夫人::黄复圭::水沈烟煖翠云低，婺女星高斗转移。百子帐中青玉案，群仙会上紫金卮。乐成彩凤《将雏》曲，礼尚嘉鱼《式燕》诗。基构有堂高数尺，绿衣白发两相宜。
纪梦::李梦阳::夜梦走西陆，半天落金城。天门两壁开，见之骇心情。大江横其西，落日悬金盆。日流江波涌，霞彩照乾坤。我问此何方，云是涌金门。挥手上云楼，邂逅钱世恩。把袂凌天梯，笑倒黄金樽。袖出石室诀，饮我金茎露。人区沓难托，东指蓬莱路。梦醒不见君，空江暝烟雾。
过安庆柬方肃之::郭之奇::休沐归宁恰后先，岭南江北雨云渊。玉堂清梦知同切，湖海相思忍独怜。稍喜鸣莺迁谷日，忽忘小草出山年。迩来东观开新局，何事离群守旧玄。
戏拟六忆诗 其二::黎遂球::忆见时，痴狂恐相拒。汗染薄罗香，憨羞怯无侣。连宵梦里心，迟疑未谙语。
感寓 其六十五::朱诚泳::忆初周穆王，天下恣观游。八骏逐风雨，万里无停留。瑶池觞阿母，玉帛朝诸侯。琼浆侑天乐，白云起仙讴。山川务穷览，邦家宁复忧。徐方忽以兴，周鼎几不收。亦有隋炀氏，黄金饰龙舟。琼花作奇祟，妖氛满扬州。至乐不可极，淫荒竟成休。吁嗟后来者，能无览隋周。茫茫天地间，无不有鬼神。在下乃河岳，在天为星辰。
壬寅春扫先师翁塔 其二::释今无::去年浮海上辞书，回首风烟几日馀。芳草无情空满地，浮云有泪独沾裾。山光十里银盛雪，泉影千年井觑驴。便拟种松三万本，青青长荫祖庭迂。
华岳下题西王母庙::李商隐::神仙有分岂关情，八马虚随落日行。莫恨名姬中夜没，君王犹自不长生。
后秋兴八首九月初二日，泛舟吴门而作 其七::钱谦益::全躯丧乱有何功？雇赁馀生大造中。心似吴牛犹喘月，身如鲁鸟每禁风。惊弓旅雁先霜白，染血林枫背日红。闲向侏儒论世事，欲凭长狄扣天翁。
宿澄上人院::卢纶::竹窗闻远水，月出似溪中。香覆经年火，幡飘后夜风。性昏知道晚，学浅喜言同。一悟归身处，何山路不通。
过净梵寺吊周瑜城::萧赵琰::松涛听不尽，铁马去何之？只有僧归寺，更无人守陴。乱莺公瑾曲，远岫小乔眉。多少徘徊意，春风解缆时。
陈同甫抱膝斋二首::叶适::音骇则难听，问骇则难答。我欲终言之，复恐来蹲沓。培风鹏未高，弱水海不纳。匹夫负独志，经史考离合。手捩二千年，柔条起衰飒。念列傥天回，意大须事匝。偶然不施用，甘尽斋中榻。宁为楚人弓，亡矢任挽踏。莫作隋侯珠，弹射坠埃壒。
入北山深处 其一::曹溶::薄暮穿松磴，盘崖路转通。竹深山磬冷，雁过雪楼空。樵侣时相引，筇枝意漫同。近传多虎迹，归兴转匆匆。
句 其三::萧德藻::疾走建德国，乃为渊明先。失脚坠榛莽，刘伶扶我还。
霜天晓角::樊增祥::芳树谁家。玉兰初试花。折得一枝雪艳，宜伴取、宝珠茶。瑶华。红欠些。玉颜生酒霞。捉得藐姑仙臂，凭点注、守宫砂。
和苏著作麻姑十咏·秦人峰::李覯::秦法虽甚苛，秦吏若犹拙。山林不数里，俾尔逃得脱。予观后世事，政役火烈烈。苟非为鬼神，何计避羁绁。圣皇今在御，百事咸均节。常披诏书意，苦念生财竭。谁能将顺者，所望在贤哲。无使峰中人，笑我民屠裂。
集唐奉和内兄孙赤城五十自寿元韵十首 其一::瞿士雅::出众风流旧有名，可怜才调最纵横。右军书画深传髓，庾信文章老更成。一向花前看白发，七言诗里寄深情。阳春曲调高难和，觅句难于下赵城。
云霄一羽::林希逸::自起南阳卧，轩然志气飘。三分嗟汉业，一羽在云霄。健翮凌星汉，孤忠翼圣朝。群雄争逐鹿，百鸷不如雕。垂翅应嗤异，凌烟未许乔。出师虽未捷，万古想高标。
山中作::史密::谷静一鸟响，始知山已深。起来视庭户，清松圆午阴。何以朗怀抱，山水与鸣琴。大文弥外朴，至音转内沈。即理信非隔，所欣良在襟。
酬王平甫::刘攽::黯澹流云索莫风，晓瞻双阙望苍龙。秋还鹰隼非无意，凉入枫槐不变容。寓直鬓毛悲骑省，雠书编简待陈农。黄花黄叶催时节，倩问谁家酒最醲。
谢庭新秀咏芝祝西厓先生生子::沈周::南岳昭奇产，明时迹亦超。地成灵宿孕，天与福何侥。名重刍荛识，贞非草木妖。文敷华盖殿，柄用紫宸朝。衍玉家承庆，高霞代作标。仁支看禅续，和气属薰陶。徵桂思燕窦，如蓂应帝尧。按图他日事，祝愿且歌谣。
早参示從::释重顯::晓天云静浓霜白，千峰万峰锁寒色。骊龙失珠知不知，无限平人遭点额。
夜坐::邓云霄::夜静群动息，明河低度檐。香销连暮霭，露重湿寒蟾。岁觉容华异，名难吏隐兼。闲情原有寄，看取水中盐。
烈皇帝御琴歌::屈大均::呜呼苍天不可识，炎精久被虹霓食。共工怒触天寿崩，百神惊走惨无色。先皇龙战血玄黄，云中徒跣归文昌。臣寻弓剑煤山旁，泪枯参天双海棠。宫门邂逅故尝侍，曾见先皇诸宝器。乌嘷久已殉银泉，龟书无复藏金匮。惟馀一琴贼不伤，真人手泽犹光腻。花纹细作飞龙形，玉管亲题翔凤字。济南李卿怀孤忠，千金购兹太冥桐。拂拭神蛾丝五色，沐浴珠徽光的皪。月明如见朝鬼神，天阴时闻轰霹雳。我从李卿请琴观，楚囚相对泣南冠。湘妃锦瑟秋风咽，山鬼罗衣夜雨寒。欲排阊阖叩天鼓，忠信翻为虎豹侮。乾崩坤拆帝无闻，日拥投壶诸玉女。蒲陂南薰操不成，昆丘黄竹歌空苦。宵衣旰食十馀秋，有宫无商泪自流。大弦既急小弦绝，谁为君王蠲百忧。其时坐有杨太尝，曾承天语称师襄。玉熙宫中久供奉，琴声高奏侑羽觞。岐伯铙歌扬武德，延年乐府擅鸿章。呜咽牵予诉遗事，咬春燕九陪游戏。琵琶水殿弹娇娥，龙舟争采夜舒荷。唐山新制房中乐，黄鹄交飞太液波。叠叠水嬉金傀儡，纷纷过锦玉婆娑。月照龙颜含喜色，千秋万岁乐宁多。千秋万岁乐无多，忽尔辽阳烽火动，焦劳无复听云和。天昏莫埽蚩尤雾，河决谁怜瓠子歌。吹角难令玄女降，舞干其奈有苗何。甲申三月燕京乱，此琴七弦忽尽断。玉殿横飞铁骑声，天威先示空桑变。从此中华礼乐崩，八音遏密因思陵。小臣亦似峄阳干，半生半死难骞腾。伏波马革裹未遂，轩辕龙髯攀不能。感君珍重此琴归，九庙神灵实凭依。鼓之舞之元气驰，帝出乎震是今时。殷荐上天以崇德，此琴将为圣人师。太尝于焉再稽首，为取赐琴挥玉手。童子金炉添御香，主人朝服当西牖。落日阴连海岱云，平沙远映青徐柳。初拨宫弦钟吕鸣，缥渺箫韶吟紫清。春风吹满蓬莱阙，和銮正绕千花行。移商未成忽变徵，剑戟相摩两不止。中原群盗俄蜂起，至尊叹息呼赤子。更调角羽风嘈嘈，中见黄巾争舞刀。杀人无声如刈蒿，茫茫百草儿女号。又闻投鞭渡临洮，九龙池水流人膏。百官披发冲波涛，君王泪沾火藻袍。笳声夜奏单于小，猎火秋悬太白高。堂堂天朝事遂去，可怜万国无臣庶。往日霓裳宴太平，开元子弟俱何处。抔土谁封金粟堆，杜鹃自挂苍梧树。惊风如刀频割弦，欲续断弦双手酸。馀音绕梁何缠绵，满堂宾从皆涕涟。请君罢弹莫终曲，恐令南北诸侯哭。偶然失势龙为鱼，终见时来马生角。他朝日月定重输，今夕鸾皇聊独宿。否极泰来天有尝，万里高飞翼先伏。偕君阿阁贺升平，雌雄和鸣三十六。
烈洲守风::贺铸::张帆早发石头城，淹泊风波百里程。白芷汀洲潮进退，黄梅村落昼阴晴。官粮牵迫少休日，药物扶持多半生。深闭船扉谢渔老，自慙尘垢满襟缨。
阮郎归 风情::董俞::绿蕉残梦雨丝丝。黄莺飞去迟。玉郎偷影入罗帏。巫山路不迷。湘簟滑，翠钿欹。灯花双穗垂。凭肩密约两心知。香唇暗啮时。
送李长洲以艰归济上::张元凯::六月寒侵楚水涯，冰纨为幕雪为车。但凋济上王生柏，无损河阳潘令花。
清平乐 次花海叔湖上韵::孙云凤::晴丝风乱。花里红墙短。一抹柳烟疏欲断。春色六桥重见。衣香鬓影轻舟。金尊檀板层楼。独向小窗闲坐，满庭细草生愁。
次韵马伯庸游玉泉山::吴元德::飞絮晴丝络马头，春风常记侍宸游。牙樯映日开龙舰，天乐连云上翠楼。杨柳尽随堤北偃，芙蕖不碍水东流。遥瞻玉辇时巡处，千里风烟紫塞秋。
又三绝戏老友::李新::摘尽霜髭秃蝟髯，年来地阁不任尖。芙蓉为惜斑斑鬓，着力风前压帽檐。
默居::钟芳::默居观元化，列耀环紫清。枢轴不盈掬，恢廓包垓纮。动静混一机，品汇更生生。于穆泯声臭，二气神其能。圣王法乾象，建极定以凝。由衷制群动，八极归丹扃。遍物岂云智，知务乃足珍。动或昧领要，顽嚣蚀虚灵。控马在六辔，失御轮辕倾。美哉鱼藻篇，有那居镐京。
西江月::王哲::堪叹云生顶上，腾空别有嘉祥。幽微玄妙总生光。鼎内煎成银浪。渐渐炼成金相，瑶花朵朵飞扬。西江月里饮琼浆。万道红霞分明。
西斋闻禽::周紫芝::西斋草树颇蒙密，竹暗城头不通日。风晴高柳恰飞绵，花尽黄蜂未成蜜。北窗也复可怜人，乱离十载空伤神。病对青山疑是梦，眼惊新绿已无春。羁怀有句喑不吐，终日无言闻鸟语。寒窗窈窕不嫌风，晚色溟濛却宜雨。穿条隔叶止复啼，白粉画眉金作羽。应为山翁久惯听，听久不知心转苦。庙堂何日议销兵，携手尚堪归乐土。还我花姑溪上椽，卧听春禽啭桃坞。
霍山古循之仙洞雷江东去数十里望之如奇云巫进隐居其下皆称泉石之胜诗以先订 其二::张穆::空负烟霞趣，名山此独疏。岂缘供眺咏，犹已寄清虚。仙路馀松桧，云潭近石闾。秋风便杖屦，先访辋川居。
遇便风::陈舜俞::舳舻泝隋堤，积潦涵楚甸。大帆挂长樯，薰飚借良便。气张中军旗，势疾强弩箭。浪头喷飞雪，波心落流电。或如春雷振，又若疾雨溅。天空文鹢归，珠媚渊龙战。久来去意切，幸此行色变。舟子啸引项，挽夫喜盈面。揭篙无施劳，跃马莫我先。行吁思景附，坐指交勇羡。日阴未顷刻，道里历宇县。津亭倏渡淮，官堠俄入汴。盛夏草树齐，远水苹藻遍。晚景稍可爱，少瞬不再见。我非欲速者，疾目憎转眩。衣袂聊虚凉，心焉独安宴。向夕风少休，迟留乐幽倦。
浣溪沙 其二 梅::郭汉城::梦到如烟似雾间。长红小白共争妍。南枝北叶各翩跹。冷落傲霜欺雪影，懵腾欲雨已阴天。不知身世是何年。
和宿牛山馆::苏颂::孤村四望百重山，使节相陪北度关。休叹光阴怀往昔，且看岩石自斓斑。
次韵梁广文重午吊古 其二::陈造::菰粽蘸蜜綵作丝，竹萌尚箨榴未子。官居端午不可孤，小却文移谢胥史。酒社切戒屐声疏，诗邮莫漫奚奴寄。与君相望淮南北，宦游适偕乱山里。老纡章绂我不称，路指云霄君未已。相期玳席醉九室，先向花笺惊八米。自昔词源浩千顷，粗许老子窥涯涘。明朝酒罢诧里闾，颇尝见客今有此。古人独醒怨不逢，时搴葹薋弃蘅芷。吏隐顾窃诗酒乐，自公委蛇容食寐。一欢况复酬佳节，豪饮当观建瓴水。
岁晚还京台望城阙成口号先赠交亲::卢僎::紫陌开行树，朱城出晚霞。犹怜惯去国，疑是梦还家。风弱知催柳，林青觉待花。交亲望归骑，几处拥年华。
咏邻女楼上弹琴诗::吴尚野::青楼谁家女，开窗弄碧弦。貌同朝日丽，装竞午花然。一弹哀塞雁，再抚哭春鹃。此情人不会，东风千里传。
颂古三十三首::释师观::以手策起眉毛，千圣从来不识。一会灵山俨然，说甚今朝昨日。
七曲石塘寺::白玉蟾::高僧参透赵州禅，拔寺移归兜率天。天圣二年四月朔，一宵雷雨撼山川。
浣溪纱 其八::苏渊雷::四纪灵箫遇定公。词传影事证禅红。消魂说偈寸怀同。心屋有人藤吐绿，情天无迹鸟凌空。当时真悔太匆匆。
寓楚感怀::钟云瑞::薇垣贪对紫霞枝，迢递光阴十五期。卖傅少年空有泪，冯唐白首亦何悲。敝裘猎猎风霜老，羸马萧萧道路巇。看尽浮云一回首，落花啼鸟未须疑。
同邬汝翼黄清甫陈崇训汪公干李季常过焦山访郭次甫::黎民表::钓鳌生远兴，歌凤上高台。海气风吹断，江流树引回。莓苔行径滑，钟梵寺门开。如此佳山水，生涯几度来。
赠秘书王监丞::文天祥::君不见秘书外监贺放翁，镜湖一曲高清风。又不见太子师傅两疏氏，东门祖帐罗群公。人生晚节良不易，颓波下下谁障东。使人知有在我者，二三君子为有功。我公金华山下住，赤松安期白云处。风骨细瘦真神仙，急流勇退不肯顾。我昔山中想风采，几回击节归田疏。适来追陪水苍佩，亲见辞归白云路。御笔擢公领蓬山，师表玉立东宫官。两年苦口一去字，未许鸥鹭从公闲。瑶池深深锁策府，玉皇宫阙侨其间。暂分赤符管下界，半空云气常往还。多少持麾辞上国，悠悠风尘见此客。莫作寻常太守看，疏贺以来伟人物。夜瞻婺女次舍中，一点光明射南极。公归眠食重调护，世道尚凭公气力。
余久客都城秋风思归作楚语和吴郎采菱叩舷之::刘翰::秋风兮凄凄，山中兮桂枝。弹余冠兮尘堕，芳草绿兮未归。家遥遥兮辞楚刑，伤去国兮重登临。扶长剑兮增慨，复鸣铗兮成音。采中洲兮兰芷，望美行兮千里。我所思兮天一方，共明月兮隔秋水。
生查子 对月::周贻繁::轻笼薄薄云，淡掩明明雪。点缀欲何如，皎洁终难灭。才道月如轮，忽道眉如月。生没本无常，销长凭谁说。
后圃寻春::吴晦之::雨馀未访后园春，百紫千红锦幛新。记得钱塘卖花看，于今风景屡闲人。
留题东屯诗四首 其四::李壁::早日皋夔许致身，最怜一饭不忘君。飘零岂意穷山里，目断长安隔戍云。
二李生::孙绪::东村李生蜀方伯，犀带金绯光棨戟。封章三上大明宫，乞得身閒发未白。西村李生老从事，饱吃鞭捶忘啐詈。部使命休不肯休，屡叫阊阖干势位。沙溪狂士老弥狂，怕听时事生雌黄。二生同心复同姓，业同笔砚生同乡。胡为末路异轨辙，眼底谁工复谁拙。鸡虫得失安能知，蝜蝂高缘徒自灭。西飞白日东流水，劝君为君惜寸晷。年踰六十尚奔忙，不见北村杨豸史。
席上赋呈吴子鱼先生::蓝秀才::平壤城北路偏赊，满目烟波日又斜。且向尊前惜欢笑，马头开遍海棠花。
重见庭桃开 其二::乔大壮::浅绿中单薄绛裳，年年送影此斜阳。刘郎未去花仍在，岂为无言不断肠。
丹阳苦寒再赋::方回::冻雪犹凝滞，阴风欲怒号。树梢栖鸟堕，船底积冰胶。孰匪焦先室，谁能范叔袍。竟无沾醉策，足与苦寒鏖。
题鬼趣图十五首 其五::寇梦碧::片时心上万轮回，𩨨舞磷飞骇且哀。黑雾一天双血爪，如潮鬼语逼人来。
和牛相公游南庄醉后寓言戏赠乐天兼见示::刘禹锡::城外园林初夏天，就中野趣在西偏。蔷薇乱发多临水，鸂鶒双游不避船。水底远山云似雪，桥边平岸草如烟。白家唯有杯觞兴，欲把头盘打少年。
寄朱广微::徐积::两官本是好吟翁，云出山来鹤入笼。记得僧轩閒坐否，无人到处水边鸿。
题故元少尹集后二首::白居易::黄壤讵知我，白头徒忆君。唯将老年泪，一洒故人文。遗文三十轴，轴轴金玉声。龙门原上土，埋骨不埋名。
谨用尊大人领省十六夜月诗韵::耶律铸::黄鸡白酒管弦和，一任浮生岁月磨。银管题诗应远客，玉箫吹恨忆秦娥。人言皓魄今宵减，我见清光依旧多。一十二时争几许，人閒柰此世情何。
送丞相河南王南征 其二::卢琦::逆竖真成斗兽穷，孤城危立万山中。王师所至如时雨，戎旆长驱有胜风。犀缝朱缦三属甲，虎文雕䩨六钧弓。悬知幕府多才士，伫草平南露布功。
台湾竹枝词 其七::谢金銮::轧轧车声搅梦残，高城晓色迫人寒。朦胧客枕曾惊记，五月呼驴出泰安。
花发沁园春 月夜布席绿萼梅花下同友人小饮::陈维崧::借月为花，将花做月，濛濛一树皴玉。银椀筛春，琼箫暖夜，值得珍珠几斛。冰肌睡足。更掩映、生绡六幅。念月姊彻夜孤寒，梅妃自小幽独。花影风摇簌簌。任春城夜阑，画鼓频续。金炉烬处，珠斗斜时，月与梅花微绿。清辉满目。拚吹灭、枝枝银烛。夜深沈、我醉休扶，和月和花同宿。
朝中措::元好问::醉来长铗为谁弹。憔悴入函关。一带秦川如画，夕阳仙堂空闲。门边肮脏，胸中磈磊，何苦人间。匹马明年西去，看君射虎南山。
游九锁山::张景脩::九锁山中多隐仙，洞门终古掩云烟。茶生东坞偏迎日，松老西岩不记年。翠箬久藏千岁药，碧池深纳半山泉。苍崖纵使秦驱得，未信能移一柱天。
拟唐人送宫人入道（二首）::李濂::蚤承丹诏入华清，却戴黄冠出汉京。箫谱好传秦弄玉，炼师初拜许飞琼。衣沾别岛朝霞色，梦断长门夜雨声。十二层楼何处所，芙蓉花外是仙城。
访王伯穀::王野::流水方穷处，茅堂空自开。鸟啼春树绿，花发故人来。白日待将夕，青山去未回。题门吾岂敢，此意寄莓苔。
拟古杂言::黄庭坚::雁雁随春风，过乡县。烟雨昏，行不乱。同安乐，共忧患。云重重，不相见。日昳晡，下平湖。十十五五依黄芦，得粒不啄鸣相呼。新妇见雁怀征夫，上堂曳袑裾，四拜启阿姑。人言雁寄书，审能寄书无。阿姑语新妇，古来无此事，今安得此语。新妇祝雁好自去，勿学水中恋涔鱼。寄汝尺素上有书，塞北春寒用当襦。寄书与阿谁，我家苏校尉，海上牧羊儿。为言妾能事君母，勿负汉恩作降虏。
送邵进士还馀姚::欧大任::冻浦岂堪别，戒舟先有期。沙鸿迎客过，园竹待君窥。雪暗梅梁石，江深孝女祠。北来如奏赋，须及射熊时。
营州歌::高适::营州少年厌原野，狐裘蒙茸猎城下。虏酒千钟不醉人，胡儿十岁能骑马。
鹿港飞帆::黄骧云::太平人唱太平歌，满港舂声欸乃多。杨仆功成沙有骨，孙恩死后海无波。官军锦舰飞如鸟，估客银帆织似梭。寄语边防诸将吏，时虽清晏莫投戈。
清镇道中::洪饴孙::空林昨夜春雨霏，惊起百道山泉飞。幽禽时啄碧藓肥，石屋春冷行人希。笋舆上下折不休，山翠频转频回头。一山转出花满洲，花色大放风前眸。嫣红姹紫纷相映，倒影溪光静如镜。竹坞云林转不穷，冷香薄雾吹无定。花前山色轩晴午，山里山亭俯寒渚。洒空新绿鸟啼声，有客间来课鹦鹉。
林鹤庐诵芬录题辞::郑国藩::吾闻古人重述德，显扬自是子孙职。鼎铭况有称美例，留与后人作矜式。林君有录号诵芬，远随雁足广徵文。𡟒以新诗灿珠玉，题辞和韵日纷纭。老我颓唐无一字，数劳双鲤迢迢至。五日画水十日石，岂有王宰留名意。君家累世盛书香，附增廪贡姓名扬。鹿鸣宴上还分席，枢曹学博尽才良。陵谷变迁制度改，大中小学续前光。君更琴堂开昼锦，煌煌墨绶垂铜章。且喜馀庆承积善，黄巾不犯郑公乡。披录读诗一长叹，吉凶还凭先泽判。由来祸福本无门，休徵咎徵徒月旦。善善从长共表彰，永作家乘史评看。
复次前人绿萼梅韵::叶颙::老免舂香细捣霜，更添蓝淀越风光。唤回庾岭春风梦，染出罗浮月夜芳。日暮冰魂啼翠袖，雪残玄鬓舞霓裳。近来姑射梳妆别，说与林逋合断肠。
岩居杂兴::徐震堮::风林月上迟，影落岩下屋。瓦陇敲松子，泠然如戛玉。钧天忽我遗，了了忆残曲。过雨闻鸺鹠，邻媪梦中哭。风高露气重，石冻山容肃。起视西南云，苕苕不可触。寒潭有夜渔，岸火然薪竹。我亦杵臼操，瓶储舂隔宿。
成公::王十朋::周室孤危若旅人，诸侯谁复肯来臣。成公不是朝天子，假道京师会伐秦。
鄞江怨词 其一::钱澄之::六龙空驻禁城傍，铁骑宫前射锦珰。隆准奇姿人尽识，谁为纪信代君王？
寄林石田老友::顾逢::西湖惟二老，乍别更伤情。诗与何人说，酒无知己倾。病躯添药债，夜影对灯檠。喜有僧相访，门前日送迎。
湖头别墅三首 其三::贯休::南北如仙境，东西似画图。园飞青啄木，檐挂白蜘蛛。邻叟教修废，牛童与纳租。寄言来往客，不用问荣枯。
三月晦日出郊游衍偶诵唐人诗三月正当三十日因用为起 其二::王立道::三月正当三十日，夕阳欲尽乱啼鸠。榆钱铺地应无数，买得春光几许留。
欢物吟::邵雍::水雷{上雨下玄}，火雷虩。土雷连，石雷霹。
中秋夜月::黄庶::人间共赏中秋月，酒社诗家意味长。天上必应霜露早，桂丛凋尽饱青光。
澄秀上座院::韦应物::缭绕西南隅，鸟声转幽静。秀公今不在，独礼高僧影。林下器未收，何人适煮茗。
狂歌行赠孟中丞有涯::唐顺之::我生苦缠缚，雅志在泉石。不嫌步兵散，翻笑中散窄。前年奏赋天北隅，颇道君王爱子虚。衣冠对日趋香署，剑佩通宵过紫衢。紫衢香署千官聚，五陵豪气健如虎。鹦鹉何曾惯锦笼，爰居元不识钟鼓。焉能俛首学侏儒，局促羞为辕下驹。从古长安夸巧宦，张汤为智汲黯愚。以兹谢病且归去，钓竿远拂富春树。终日遭逢眼未青，三年尘土衣犹素。今日亦何日，忽如入尘门。公也襄阳夫子之耳孙。升堂更不问寒温，写尽肝膈相与论。朝看贤隐山，暮折申台柳。坐我白玉筵，劝我青荷酒。谈诗公作指南车，对局谁看射雕手。君不见中郎倒屣迎王生，又不见北海忘年交祢衡。相知何必结交早，一言合意千金轻。狂歌未断壶未倾，门外惊闻征马鸣。落叶东还西，乱云纵复横。花间月下傥相忆，请公诵我狂歌行。
寄题巨源禅师::薛能::风雨禅思外，应残木槿花。何年别乡土，一衲代袈裟。日气侵瓶暖，雷声动枕斜。还当扫楼影，天晚自煎茶。
即事有感再用前韵二首 其二::程俱::回首中原叹黍离，山河无复旧城池。安知七宝轮王境，顿作天人现五衰。
春日随驾舟次::胤禛::新柳绿丝柔，依依拂御舟。悠扬牛背笛，款乃水边讴。翠羽飞桑扈，娇音啭栗留。春晴天气好，欢喜奉宸游。
题董邦达西江胜迹十二首 其十一 东林寺::弘历::白莲当日名社，青山万古留姿。翻经欲修净业，落谛已涉有为。灵运肃然伏意，渊明忽尔攒眉。惟有岩花溪树，识得三笑如斯。
酬张少府::王维::晚年唯好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。
赠戴宾竹::王希文::有客寻幽盟，排扉日相访。身披翠羽衣，手植青藜杖。挥麈恣高谈，扫门谢尘鞅。琅玕启新声，金玉戛清响。拈风入吟坛，弄月过书幌。逸思定三竿，孤骞挺千丈。淩云看少豪，傲霜誇老壮。笋列拜天书，金茎吸云酿。募醉忽拚袂，晚来复相向。宾至主不迎，主坐宾不让。愿作无言交，永言伴清况。
挽王蔗芗明四首 其一::陈柄德::繁川一榻十年尘，晨夕依依想性真。峡树沧江悲杜老，桃花潭水感汪伦。风声惊破凫山梦，药笼归寻梅市人。畴昔渔矶仍宛在，私心拟共复投纶。
风蝉::郑孝胥::却暑惟默坐，蝉噪意转烦。风声得所助，倦耳生波澜。抑扬益可喜，众籁不能喧。五更谁来听，梦断初忘言。
书磨崖碑后::郝经::汝南昔曾谒公祠，霜日皓冽森英姿。乃今江馆坐牢落，夺目忽睹中兴碑。神明焕若还旧观，义烈凛凛生见之。滞气激起天宇豁，快意发冢挥金锤。生平每为二贤惜，以技掩节公羲之。不阿桓温止殷浩，遗世脱屣终游嬉。平原突兀杲卿死，李唐中叶公能持。政令二贤书不工，只字片楮犹当奇。矧于超出二王笔，冠冕百代书家师。坡仙论书至公止，此本于公又奇至。正笔篆玉藏李斯，出笔存锋兼汉隶。古硬陵轹瘗鹤铭，韵胜韬抉兰亭记。离堆雄峻仅能亚，画赞沈深还栉比。书法至此为绝尘，顿觉诸家异端异。恢宏正大极遒紧，驰骛刚方穷壮丽。万古千秋讨贼心，二十四城忠义气。惜哉岁久颇残缺，苔蚀潮舂寖磨灭。去国几年似者希，沧海遗珠亦奇绝。酒酣对酌虎贲郎，况乃摩挲是明月。断画崭崭屹断金，倔彊常山笔端舌。中间剥泐尚含胡，惨淡中丞面馀蔑。载看激裂壮士肝，意苦时危将泣血。置书勿论抚膺叹，更有何人似公节。忠贞端不负巡远，文字尤令重元结。只今谁识段文昌，世上焉知李希烈！终南太华皆可磨，后人竟莫堕嵯峨。惟馀浯溪青天一片石，照耀邃古驰江河。谁能与世见此不朽业，荡攘邪秽蠲祅痾。再立元气攎浇讹，踵武至德肩元和，九原起公吾其歌。
得奇石於岘山::蔡肇::州城西南五里间，如渡巩洛趋秦川。土囊行尽跨山脊，云涛万顷江掀天。江南六月黄埃起，岭上行人多蝎死。车声踟躇正烦冤，石缝甘寒冽清泚。兹山蟠伏信有灵，穷幽访远恨未能。山农告异指南麓，夜有虹气如长绳。朝携长鑱剃草棘，应手铿然逢钜石。深藏疑有仙鬼护，完好不受沙土蚀。十夫募工挽使前，举身汹汹争相传。置园辉泽被草木，隅坐咫尺生云烟。自笑年来有师癖，摩挲剔濯穷朝夕。嵌形空洞出包藏，玉质青温相灵璧。沙痕洗尽圭角光，卷崖透壑通中旁。缕分浅黛泫微雨，翠剥苍藓晞朝昍。我昔扁舟临古汴，千金价市搜寻遍。兰皋西鏁靳家园。方丈瀛洲眼中见。君不闻米家砚山入禁中，蕞尔卷石谁为容。乃知此亦有显晦，万事默默由天公。
题文州安静堂::吕宜之::峡束秋空一线青，万山深处长官厅。此常虚旷无馀物，面面为开碧玉屏。
送劳少参提学蜀中::李攀龙::分藩吴越气雄哉，人自南宫出上台。一抱连城明月满，还看三峡使星来。锦江波动词场色，剑阁高临宪府开。圣主贤臣今日事，王褒门下本奇才。
临江仙七首 其六::王时翔::桂楫银帆移画艇，春塘小泊清槐。锦堤花印缕金鞋。香含豆蔻，未上九雏钗。年少儿郎空玉雪，争窥未惬幽怀。就中倦客久风埃。酒情诗思，犹惹眼波回。
三叠和麦兄《致平沙君》 其三::林英男::浑天柳絮舞扁扁，羯鼓商伶披管弦。种豆南山杨子幼，销魂楚水李龟年。难充白发开元叟，却似红楼好了癫。空院西流何处去？风荷万柄叶田田。
家语引逸诗::佚名::皇皇上天。其命不忒。天之以善。心报其德。
长生乐 其二::赵文漪::才趁金风传彩仗，弱水望蓬瀛。阖阊千万，驾青鸾空明。又见天魔狂舞，仙乐飞声。流霞倾处，折了蟠桃献瑶觥。红襟乱笛，玉指调笙。一抹银钩晕茜云，香动莲影步虚清。不妨芳景长驻，且欢笑三生。
同赋清平阁饮宋山人二首 其二::宋登春::雾树河源里，寒城濮水间。星云低绮席，灯烛媚朱颜。美酒淹长夜，纤腰姤小蛮。他乡有游子，留滞小重山。
山居杂兴::超拳::鸟宿依窗树，云生对户山。机忘心自远，境寂意俱閒。花落门常掩，苔深径不删。松风连暮雨，双涧瀑潺潺。
桂殿秋::周贻繁::朝雨过，晚霞烘。虫声断续小庭空。疏帘远映三更月，石阶惊飞一叶桐。
题清芬轩::释德洪::隔屋江梅欲堕飘，幽香细细故相撩。披衣春晓无人见，小立微闻意已消。
同方武选梁祠部黎司勋携酒过金舍人宅得新字::欧大任::柳市南头可卜邻，若为策马傍风尘。且从邺下刘公干，共访樊川杜舍人。行散不妨供几杖，醉来谁许吐车茵。甘泉万树商飙急，久客应怜白发新。
送瞿师道太史使大梁周府::王世贞::长安草色上鸣珂，繁吹春调四牡歌。太史授圭开赤社，宗藩如带指黄河。天边汉节蛟龙扰，雪后梁园鸿雁多。上客知君频授简，邹枚词赋未应过。
颂古三十一首::释梵琮::跃出南山鳖鼻蛇，引他闲汉竞随邪。万人丛里交肩过，唯是亲儿识得爷。
西江月::易顺鼎::瓶畔丝牵玉虎，篝边被换金猊。看他月上小窗儿。一桁茜纱如水。天角故人瘦损，绿琴梦远湘湄。冷吟心事鹤应知。守定梅花无睡。
春日偶成五绝 其二::郑思肖::晓来怕上最高楼，春尽时光只似秋。草木荒寒生意涩，风腥雨腻一天愁。
遣次子尹袆还黔::黎庶蕃::又将骨肉轻离别，坐遣回肠寸寸刓。昨梦已惊安节去，此行端为阿通难。青镫老屋贫家瘦，落木西风远道寒。知汝明朝在何处，山青云白水漫漫。
自问::王禹称::自问意何如，身穷业有馀。卷怀君子道，耽味古人书。月给非无酒，晨羞亦有鱼。山头刺史宅，未替是吾庐。
秋怀 其七::刘基::雨息残暑退，凉气何凄而。羁人倦遥夜，明月光在帷。展转不成寐，披衣步前墀。春芳不再秾，夕露空荜滋。泯默对青灯，怅焉心自思。
清江何子发自荆湖宣抚幕客罢归过我晋康投诗索报勉意塞请::曾丰::南北新来寻旧盟，江淮襄汉又休兵。召还开府诸元帅，谢遣游谈几老生。背上琴声忠愤激，腰间剑气血冤腥。君不见老范相知小相沮，横渠自反高自许。三略六韬付掷捐，中庸大学归含咀。未遑尽发千古圣道机，犹不失为一代士宗主。
送李惟肖尉尤溪::陈襄::朝廷厌烦苛，往还按察诏。四方小大官，政恶日无谯。悲哉穷远民，天耳不可嘂。讼争细毛发，吏议举烽爝。追胥烦闾里，符牒纷以炤。利手肆指撄，百巧凿孔窍。齐氓一扰攘，沸若烹鲜铫。上下漫不省，鳏寡日相吊。咨嗟梦得材，连蹇十铨调。今复欝不施，一尉滨海峤。蠢兹尤溪民，习俗攻险僄。尺表易为直，长戈固难掉。吾闻政无小，媺恶出号召。虽尔主盗官，操权宁非要。近岁民艰食，群小屡轩逃。挥刀力诛锄，加以原火燎。政令务宽简，威肃宜震曜。武事戒不习，贱策贵前料。山林剔逋逃，道路剪攻剽。食禁宁疏网，私兵勿容鞘。尝闻伍保法，慎置理宜妙。法至奸可革，无事省巡徼。勿嗟厥位淹，十室聊歌笑。往矣有吾民，疮痍方尔疗。
和水竹梅烛韵 其一::李曾伯::南枝肯领众芳随，一点冠名在处知。摸索暗中香自别，底须绛蜡逼轻肌。
新正::张耒::春风浩浩春阳尽，老木生芽绿如豆。古巢老乌声鸦鸦，南陂雨乾麦将秀。人家寒食无一月，青箬蒸鱼竞时节。白衫紫领来自田，县官呼我要青钱。
过东林吊沈文伯一首::王阮::苕霅虽幽事，燕云亦壮游。宁虞就日馆，不返度淮舟。死节千年在，私家万事休。重来联句地，清泪接溪流。
梅花::赵伯泌::绰约冰姿傍短墙，天香应不让花王。雪光相映精神爽，月色深笼意味长。惟契竹松敦晚节，不随桃李竞春芳。漫将玉笛风前弄，留取宫人学汉妆。
秋日绝句::程滨::朱颜日日转清癯，草色凋零竹色枯。怕问新来衰几许，时时障面过街衢。
偶成::曹彦约::若问如是是此心，能思能索又能寻。汝心底用他人说，只是寻常用底心。
桂枝香 其二::朱青长::江流不尽，甚雨打风吹，扫英雄兴。六代繁华宫阙，不曾留影。渡江一堑分天下，让燕云与旁人领。古人已死，今人龙虎，恨何能忍。念曩日听歌夜醒，自磨薄青蛇，为侬销恨。当代英雄无几，共来拼命。凤阳龙死长江冷，苦王孙漂泊无定。何时归去，瓣香匹马，再安陵寝。
题梅寄傅知州::杨士奇::初入聊城县，遥闻郓守贤。教先重芹泮，治不假蒲鞭。吏牍清无滞，农田盛有年。公馀多秀句，吟咏玉梅边。
长相思 其三::夏言::黄鹂啼。晓梦疑。迢递江南人未归。春愁双鬓知。雁南飞。乡思迟。长忆江村细雨时。闲看鸥鹭矶。
偶得::姚燮::疏藤如鹤羽，戢影过墙低。浅沼红犹泛，斜檐绿未齐。循天邀静盼，养息遂穷栖。弦得屏间瑟，回灯看嫩荑。
赠郑郎::李梦阳::郎来张拱向我揖，玉树亭亭我旁立。叩之论语背诵毕，曲礼幼仪汝能习。黄河柳绵飞欲尽，练水桐花放将及。汝父昨来今汝归，有琴在抱书在笈。君不见师山后人代非乏，勉旃无效群儿狎。
夜行船 郁孤台::顾贞观::为问郁然孤峙者，有谁来、雪天月夜。五岭南横，七闽东距，终古江山如画。百感茫茫交集也，淡忘归、夕阳西挂。尔许雄心，无端客泪，一十八滩流下。
出自蓟北门行::王廷陈::敌匪茹，寇朔方。信妖师，造不祥。倏豕突，忽鸱张。逾回中，至泾阳。蹂稼穑，发盖藏。遭者刘，奔不遑。父失子，女求娘。声断绝，摧肝肠。天为愁，日无光。不有辜，罹厥殃。帝赫怒，命徂征。方召往，卫霍行。旟旐扬，组练明。介马驰，速流星。朱熛烈，玄颜蒸。仗中权，效先登。人皆奋，身命轻。出雁门，过祁连。煎瀚海，夷天山。绝累重，烬毳毡。殄三姓，磔两贤。谷蠡殪，当户歼。斩首级，如刈菅。血衅鼓，头系鞍。膏渍野，骨填川。槛厥魁，凯以旋。捷书闻，不色喜。庭臣贺，帝曰止。嗟我军，宁无死。诏扶伤，兼罪已。马归山，士服田。死录子，生与钱。戒军吏，勿开边。羌无过，汉不先。务休息，思保全。罢远戍，闭玉关。韬五戎，寿万年。
续八咏 其一 双溪占胜地::唐仲友::占胜地，胜地难摹写。二水护城闉，千山带林野。山林郁苍苍，千里遥相望。括苍转晓色，九峰含夕阳。危栏压雉堞，嘉名寄文章。阴晴阅变态，昼夜无故常。郊平涨潦渺沧溟，渚回澄波萦素练。霁后遥岑历历分，雾中叠嶂濛濛见。增远目兮双明，含清辉兮四面。奉分星之肸蚃，切宸居之眩转。邦人来此意以恭，客子临之游欲倦。神莫睹，敬先通。言有尽，兴无穷。烟笼野以浮碧，浪射霞而涌红。连赤松之佳气，过三洞之罡风。仰层阁而跂翼，俯浮梁而卧虹。数征帆而引兴，瞻倦翼而省躬。接弦歌之盈耳，震鼓角之凌空。洪钟发天半，清磬入云中。英灵降神异，膏腴生物丰。清绝兹楼景，佳哉冠江东。
居拟苏武四首::汪元量::棠棣本同根，苏葩亦相联。谁谓忽远役，怀抱无由宣。况我骨肉亲，与子枝叶连。昔为双飞凫，今为孤飞鸢。徘徊复彷徨，感激涕泗涟。道路阻且远，四海霏尘烟。鹡鴒恐失群，绕树何翩翩。我有一斗酒，可以同笑言。去去从此辞，努力云中鞭。
是事::赵熙::是事扪心总自知，百年为盗亦应迟。富春渚上捞虾客，只愿将身化鹭鸶。
过夷中途次四首 其三::苏仲::迢迢来路奈渠何，一棹风烟两鬓皤。百转溪通夷獠境，万重山隔犬羊窝。潭深滩急长蛟占，树古崖高怪鸟歌。跋涉不愁人笑我，聊因跋涉得诗多。
如占城经吴川极浦亭::陈宜中::颠风吹雨过吴川，极浦亭前望远天。有路可通环屿外，无山堪并首阳巅。溪云起处潮初长，夜月高时人未眠。异日北归须记取，平芜尽处一峰圆。
病足久败游山之兴山中道人多见问戏作示之::陆游::病侵腰股作蹒跚，九折途生布武间。东姥自无缘见佛，北公那有力移山。买来芒屦真虚费，扶上篮舆亦渐艰。赖有舂陵数峰在，虚窗高卧看孱颜。
晚渡渭桥寄示京邑游好::卢照邻::我行背城风，驱马独悠悠。寥寥中年事，裴回万里忧。途遥日向夕，对晚鬓将秋。滔滔俯东逝，耿耿位西浮。长虹掩钧捕，落雁下垦洲。草变黄山曲，花飞清渭流。迸水惊愁鸳，腾沙起押鸥。一赴清泥道，空思玄靥游。
次韵学使庆蕉园五色蝶 其五::章甫::庄周幻梦记应希，一片糊模上下飞。偶织莺捎迷黑夜，猝逢燕接误乌衣。幸春捉影浑来去，捲铁寻踪乱瘦肥。好待雨晴风定后，卖花认取带香归。
跋秦得真墨::段成己::晴窗不用辨犀纹，墨妙秦郎已饫闻。翠饼莹如鸦背净，玉图香鄙麝脐薰。永宁赐弟今犹少，易水无良古亦云。老我愧非挥翰手，两丸投赠负伊勤。
雪梅香 己巳祀灶日大雪，灯下用贞白韵赋此::龙榆生::耿虚壁，衰镫积雪见朦胧。荡羁人怀抱，斜敧瘦玉杯中。环响孤山返征魄，絮翻寒食舞晴空。憺真色、漏箭初移，争上珠栊。惊逢。省前事、绿鬓霜凋，怕更临风。惹得清愁，为伊意怯心慵。巧笑相逢断今夕，湿红难揾郁悲翁。歌传恨、到枕回潮，将梦谁同。
无题::俞紫芝::深深尽陌倚朱门，腮粉轻红湿泪痕。寂寞绣屏人未见，杏花疏雨立黄昏。
夏夜::陈与义::待到天公放月时，东家乔柏两虯枝。悬知满地疏阴处，不及遥看突兀奇。
莎鸡::张耒::金风透残伏，玉树先秋凉。喓喓草间虫，感时振衣裳。楚客思万里，夜吟怨藜床。劳劳终夕语，共此檐月光。孤轮曳独茧，折管韵哀伤。辛苦豳父兄，无衣畏风霜。
阅报::郑孝胥::槛外江涛风动天，梅酣阁暖又经年。长愁可复知闲味，不饮那堪近酒边。阅报终朝成抵几，收身上策祇求田。善夫老去空摩杜，雪涕何从拜杜鹃？
叶性之有诗纪十五夜之集因用来韵::吴芾::人生重行乐，乐事古难全。有如天边月，多阙还少圆。又如牛女星，会合动经年。今夕群贤集，定知非偶然。顾我老多病，要路懒著鞭。年年上章疏，只丐早归田。赖天怜此意，得遂性所便。归来小西湖，湖水清且涟。吾庐在其上，可濯仍可沿。一望兴无尽，十里开红莲。风前波渺渺，雨后竹娟娟。到此百念灭，已是卜终焉。但恨乏胜侣，使我心悬悬。今得与公辈，共上泛湖船。载月娱清夜，同醉壶中天。虽我管弦奏，虽无罗绮筵。看此水与月，自足中圣贤。况复座上客，尽如珠玉联。其间有老匠，自旧称诗仙。饮散出佳句，为我写由拳。纪此一时胜，付与山水传。合当风月夕，更结一笑缘。
洞庭秋三十首 其七::王夫之::翛然容与清泠都，何求不得须黄垆。函盖双枢合骀宕，明暗半丝分有无。潜蛟旅雁忘兴废，疏云片月矜昭苏。缩为椰子沁心肾，幻计无忝移山愚。
使高丽::李遹::去国五千里，马头犹向东。宦情蕉叶鹿，世味蓼心虫。倦枕三更梦，征衫八月风。山川秋满眼，归思寄孤鸿。
感寓十首次韵和黄著作鲁直以将穷山海迹胜绝赏心晤为韵 其六::晁补之::谢公文章馀，幽事课伐岭。清诗如玄酒，胡乃淡而永。得无西堂梦，春草句弥胜。但使田野传，何须论铭鼎。
止戈堂::张元干::谯门直北望燕山，乙巳年来例破残。可但中原仍祸结，谁令东粤独偷安。西师有请君侯力，南愿无忧圣虑宽。恶少至今犹胆落，云台须入画图看。
鄱阳萧性渊能鼓琴琴号霜钟是其曾大父宋南渡时所畜者其家上世善琴云 其二::宋褧::不似琵琶不似筝，鲸音历历似秋清。龟年流落江潭外，谁识秦声与楚声。
题杂画四首 其二 螳螂::欧大任::绿条茂阴时，冠角奋其臂。齐侯一回车，勇士如云至。
读史 其九::殷岳::仲事家人产，阿濞老农儿。福与祸相倚，泽麋蒙虎皮。江湖错襟带，俨尔锡介圭。盐铁即山海，为问自何谁。不思庇本根，乃欲披其枝。孽匪降自天，六竖同蚩蚩。衅虽由博局，几杖失之慈。
送王德常南台御史分题赋诗得朱雀桥::宋褧::秣陵古都会，秦淮实壮哉。长波护巨镇，危桥横曲隈。华桁何伟丽，赤阑亦萦回。世称题柱石，人是济川才。泛鹢堪屡往，乘骢经几回。当时王谢宅，燕子喜重来。
和仲良春晚即事::杨万里::几许春缯好，谁令绿遽深。风光曾著眼，时序只惊心。永日便月寝，怀怯若吟羁。春归犹作客，晴少更多阴。
题钟路分见一轩二首::吴芾::名利场中车马尘，区区有愧百年身。如君未老甘闲退，眼底今方见一人。
简焦李罗刘四侍御五首 其四::薛瑄::每忆清谈对数公，别来无日不从容。少陵自是能诗者，却笑樽中酒屡空。
次林扩之开善避暑韵二首 其二::朱熹::山斋几日旱尘昏，欲拂朱弦已惮烦。凉意感君持寄我，雨声花思满胸存。
莪默绝句集译笺乙集 其二六五::伯昏子::帝降天罗缚众生，却教天性绝其萌。相羊进退皆维谷，玉液怎留于覆觥。
琐窗寒::叶恭绰::倦雁呼群，鸣蛩唤夕，尚淹残暑。文园病久，暗怯茂陵秋雨。甚遥空、乱云四垂，登楼一望犹吾土。且寄怀物外，东皋閒话，洞天挥麈。延伫。忘宾主。喜白雪阳春，渐多新侣。华年似水，莫道当时弦柱。尽匆匆、教唱渭城，断肠漫惜歌者苦。料关情、叶底吟蝉，送客杨枝舞。
句::晏殊::春寒欲尽复未尽，二十四番花信风。
采桑子（甲戌和陈景卫韵）::胡铨::山浮海上青螺远，决C55B归鸿。闲倚东风。叠叠层云欲荡胸。弄琴细写清江引，一洗愁容。木杪黄封。贤圣都堪日日中。
近得叶杨二老唱和五律一首爰再叠韵奉和::王益初::暨东三哲彦，潇洒乐无涯。种得菩提果，宏开烂熳花。三江同寄迹，四海自为家。老去谁相惜，端居阅岁华。
百字令·柳墅感旧::章钰::蜃台鲛市，埽翠华驻处，荒荒无迹。一角平林兼浅渚，并少宫人閒说。云寺颁香，海楼阅武，坏劫今何日。白头吟望，旧时杨柳颜色。休溯玉辇宸游，銮迎酺赐，盛典光千叶。刚痛铜驼荆棘里，又痛龙年蛇月。那觅新亭，权呼汐社，来踏啼鹃血。沽潮起落，料知终古呜咽。
欢喜口号::黄彦平::蜀茶互市入西番，番马来嘶渭水寒。为报尧峰呈砂保，径招属户会长安。
长安九日::强至::雁落霜清对此辰，螘浮酒浊唤何人。二年不见江南弟，九日空怜渭北身。白发转多羞插帽，黄花漫好拟沾巾。功名又逐秋风晚，惟有登高诗句新。
送泰禅师归南岳::齐己::石龛闲锁白猿边，归去程途半在船。林簇晓霜离水寺，路穿新烧入山泉。已寻岚壁临空尽，却看星辰向地悬。有兴寄题红叶上，不妨收拾别为编。
双头兰::方岳::夷齐首阳饿，宇宙难弟兄。同心倚雪崖，世个一羽轻。紫茎孕双茁，岂有儿妇情。贤哉二丈夫，万古离骚情。
观杨忠悯公《谏马市》、《劾严嵩》二疏草稿真迹题后::张晋::短檠照几光明灭，展卷森森竖毛发。草书蜿蜒龙蛇走，行间尽是忠臣血。我昔读《明史》，最伤忠悯公。少小杂牧竖，遭际如龙逢。前疏激切论马市，后疏慷慨弹奸嵩。内外贼，罪难掩。立仗马，鸣不敢。进谏何须獬豸冠，保身不借蚺蛇胆。愁云惨雾泣鬼神，下笔那顾丞相嗔。愤同当道埋轮使，勇过彤庭折槛人。至今后嗣秘遗稿，三百年来尚完好。《钤山堂集》费雕镌，零落人间有谁宝。岂无孝子与慈孙，翻悔虚声灭不早。公之诗文亦擅长，煌煌天语为褒扬。即教此卷化乌有，千载大名在人口。我观公书如公存，巫咸不用招忠魂。论事岂同争坐位，运腕直肖颜平原。肃衣再拜展私敬，为公纸墨亦堪庆。寄语庸庸碌碌徒，此间不许题名姓。
过岳冠山二首::李弥逊::岳冠山下月黄昏，石立波蚕势莫分。回首风前魂欲断，东西南北水边云。
徐使君新作采菊亭::周紫芝::使君占吏师，老手便治剧。论功饮无何，课最上殊绩。人言神爵中，有此二千石。拥麾几何时，千里静森戟。遂移佳菊苗，步着东篱屐。南山忽当眼，净几分晚碧。黄花行欲开，吹帽尽佳客。丰年公事少，闲日颇自适。便恐趣公归，翱翔步丹极。晓枕梦催班，朦胧想山色。
蓦山溪（绍兴乙卯，大雪行鄱阳道中）::向子諲::瑶田银海。浩色难为对。琪树照人间，晓然是、华严境界。万年松径，一带旧峰峦，深掩覆，密遮藏，三昧光无碍。金毛狮子，打就休惊怪。片片上红炉，且不可、将情作解。有无不道，泯绝去来今，明即暗，暗还明，只个长不昧。
辇下曲一百二首，有序 其七十七::张昱::少年马后抱熊罴，便佞相倾结所知。一日搭名帮草料，好官多属跨驴儿。
落花::修睦::一片又一片，等闲苔面红。不能延数日，开亦是春风。公子歌声歇，诗人眼界空。遥思故山下，经雨两三丛。
遇斋毅庵文所小饮敝居遇斋能谈玄修赋赠::余继登::天涯宦迹许谁亲，且喜开樽对故人。浮白尚馀年少兴，谈玄欲驻老来身。须知尘世生原幻，莫道丹经诀是真。今日与君聊尽醉，仙家几见有词臣。
方氏临清堂二首 其二::马廷鸾::陶翁归计已成迟，未折腰前好赋诗。到底尚称千载士，高人拈向此中题。
清平乐（般涉调）::张先::青袍如草。得意还年少。马跃绿螭金络脑。寒食乍临新晓。曲池斜度鸾桥。西园一片笙箫。自欲胜留春住，风花无奈飘飘。
漫兴六首 其六::李梦阳::圃口翻翻瓠叶，门前潏潏流湍。凫鹭轻轻不下，鹓鸿冉冉高抟。
句::袁枢::温黄前后并，殿下不须行。
湖光山色楼::陆仁::朝拂昆城涨，暮瞩海虞孤。日照帘旌里，萧条粉墨图。
题竹赠武昌友人 其一::杨士奇::种竹西街几岁馀，枝枝叶叶散扶疏。日长讲罢归来早，应有新诗节下书。
是日迎送之车属道戏成::岳珂::老仗相如节，佳时负酒尊。人谁羞侠毂，我自愧乘轩。尘土欺貂袖，功名付犊褌。令君休负矢，予不诧王孙。
问月::孙承恩::昔年李白问月曾有诗，我亦有语申讯之。一从开辟有天地，不知尔月还与天地先后来何时。同日在天作两目，何为行天有迟速。妖蟆何能蚀尔灵，狡兔何智入尔腹。吴刚斫斧何得休，羿妻到今还在否。既云盈亏有定理，何用三万八千户岁岁年年脩复脩。古往今来几经世，古人今人果同异。乾坤变故日相寻，照见吾人几荣瘁。世道日降民生痌，见之应为达天公。为天目精尔恒职，不尔虽见诚何庸。问之嘿嘿了无语，还驾綵云天外去。老夫空斋无所为，矫首苍茫自延伫。
题太真吹笛图::史谨::日色斜明五凤楼，阿环吹笛按凉州。馀音杳逐行云去，散作开元天下愁。
汲清泉渍奇石置熏炉其后香烟被之江山云物居然有万里趣因作四小诗 其二::朱熹::一水渺空阔，群山中接连。寒阴白雾涌，飞度碧峰前。
遇故将军袁泽知其为太常柳庄先生裔也因出洪武永乐中诸贤所贻先生诗文示之且赠以五言长体一章::王世贞::汝家老天纲，逆旅识马周。鸢肩复火色，腾上不久留。人主狎片言，车前呵八驺。耳孙曰庭玉，间行至幽州。文皇薄朱邸，钓奇出旁搜。环卫十二介，一一雄貔貅。中有天人姿，胡髯挺如虬。太华压千岩，海王朝万流。再拜献祯符，契若钵水投。老官太常丞，不爱鸣雌侯。象贤如客师，宛尔绍箕裘。邂逅睹之子，倜傥非常流。自云少衿裾，亦晓攻坟丘。献书光范门，十上九不酬。是以飘然去，立挟南夷酋。金印垂入腰，弃之若蜉蝣。落魄宇宙间，耻与鸟鼠俦。晚知太常裔，令我慨前休。示汝卷一编，汝当思聿修。七尺长彪躯，燕颔仍虎头。未审投笔时，亦曾揽镜否。吾闻公侯始，其后必见收。七叶鸣珂巷，带砺等河丘。往往靖难勋，昔受若祖谋。勿孤人相编，貂蝉在兜鍪。
任城舟中得家报述怀 其一::李流芳::闻道家乡水，秋来又杀禾。正愁生计少，其奈荐饥何。阿母厨中意，贤兄柱下歌。天涯一回首，不敢畏风波。
上巳日同豫轩作::弘历::西苑将凯宴，南轩先憩驾。正逢祓除节，韶光蔼相迓。红紫入花径，葱茜笼岩榭。同豫信同豫，耆定筹边罢。然予敢肆志，敬怠不少借。高谢晋永和，宁云关治化。
喜晴::吴与弼::昨日云生雨，今朝月照人。山川虽险阻，徒御少酸辛。
题江行初雪图::高逊志::宿云黯惨埋岩壑，疾风飒飒梢林薄。孤舟摆浪何处来，雪片纵横向人落。一翁蓑笠度危桥，一翁荷担转山腰。崖倾石冻行伛偻，不辞辛苦归途遥。君不见软裘貂帽驰快马，遮莫冰花遍原野。人生得意能几何，相逢俱是穷途者。
次追和清远道士诗韵::陆龟蒙::一代先后贤，声容剧河汉。况兹迈古士，复历苍崖窜。辰经几十万，邈与灵寿玩。海岳尚推移，都鄙固芜漫。羸僧下高阁，独鸟没远岸。啸初风雨来，吟馀钟呗乱。如何炼精魄，万祀忽欲半。宁为断臂忧，肯作秋柏散。吾闻酆宫内，日月自昏旦。左右修文郎，纵横洒篇翰。斯人久冥漠，得不垂慨叹。庶或有神交，相从重兴赞。
归自临川途中感物遇事得八绝句寄秀美 其二::欧阳澈::欲破閒愁殢举觞，醉中行色转凄凉。眼封无物堪消遣，望尽江城断尽肠。
水调歌头（赠汪亻秀才）::张元干::袖手看飞雪，高卧过残冬。飘然底事春到，先我逐孤鸿。挟取笔端风雨，快写胸中丘壑，不肯下樊笼。大笑了今古，乘兴便西东。一尊酒，知何处，又相逢。奴星结柳，与君同送五家穷。好是橘封千户，正恐楼高百尺，湖海有元龙。目光在牛背，马耳射东风。
于飞乐::佚名::近来清瘦，为谁为谁。
子夜歌四十二首 其十::佚名::自从别郎来，何日不咨嗟。黄檗郁成林，当奈苦心多。
又赋红梅二首 其二::孙承恩::疏影横斜淡月明，珊瑚枝上晚风清。罗浮一觉游仙梦，吹入天台不再醒。
湖上闻鹃::吴锡畴::涌金门外买湖船，绿树阴阴叫杜鹃。恰莫叫从城里去，有谁人肯办归田。
贺新郎 夜观水仙赋此寄兴::俞律::杏李非吾友。更无论、碧桃佯病，玉梨佯瘦。坠地杨花都是怨，不似前贤忠厚。梅未老、愁山先皱。莫道千金牡丹价，算海棠也只闲花柳。春未去，已枯朽。满庭香雪频添酒。弄瑶琴、有人偷听，悄然屏后。幽绝帘栊窥鬓影，微步噤鹦喑狗。正流水、高山时候。素袖风轻休教舞，怕红尘污了纤纤手。归去者，莫回首。
和文与可洋川园池三十首 其三十 北园::苏轼::汉水巴山乐有馀，一麾从此首归途。北园草木凭君问，许我他年作主无？
阮郎归·山池芳草绿初匀::佚名::山池芳草绿初匀。柳寒眉尚颦。东风吹雨细如尘。一庭花脸皴。莺共蝶，怨还嗔。眼前无好春。这番天气杀愁人。人愁旋旋新。
鸟妖诗::佚名::独足上高台，茂草变为灰。欲知我家处，朱门当水开。
寿太师益公 其四::洪适::淮北淮南应战场，只今春草饱牛羊。时平不假金汤固，淮水汤汤一苇航。
河传::黄庭坚::之作心情老懒。对歌对舞，犹是当时眼。巧笑靓妆，近我衰容华鬓。似扶著、卖卜算。思量好个当年见。催酒催更，只怕归期短。饮散灯稀，背销落花深院。好杀人、天不管。
移居甲子春作 其三::释古易::林吐微微绿，山回黯黯春。药栏随地得，诗思逐时新。瘦影堪谁似，孤怀只自真。呢喃双燕子，感激伴闲身。
书唐六如像后::姚燮::不数徐陵工艳体，谁怜阮籍托清狂？花时记过桃花坞，万树啼莺有夕阳。
杂感 其二::于东昶::岂是人间行路难，可怜天遣作儒酸。蹉跎学士葫芦样，潦倒先生苜蓿盘。检历乍惊佳节过，披图聊觅好山看。汉阳穷鸟吾真是，何日翻飞纵羽翰。
送唐彦明还乡::王佐（汝学）::旅寓多年喜并邻，相逢况是故乡亲。月明东市常留榻，蓬转西风又问津。唱断阳关尘后雨，醉馀桑落瓮头春。季方便是侬家婿，百指应烦慰藉询。
宫词::杨皇后::阿姊携侬近紫薇，蕊官承宠斗芳菲。绣帏独自裁新锦，怕见花开双蝶飞。
閒居 其一::梁以壮::人以居郊僻，心为读易柔。于人无可怒，经岁不生愁。天地还消长，风云任去留。与谁曾计校，呼马亦呼牛。
三日侍宴曲水代人应诏诗 九::谢朓::周道如砥。康衢载直。徒愧玄黄。负恩无力。华轓徒驾。长缨未饰。相彼失晨。宁忘鼓翼。
故火箭物理学家钱公学森挽词::王引::大夫计出羊皮赎，逐客生当虎旅论。两弹至今尊国器，万斤犹恐负君恩。
声声慢（梅）::赵佶::欺寒冲暖，占早争春，江梅已破南枝。向晚阴凝，偏宜映月临池。天然莹肌秀骨，笑等闲、桃李芳菲。劳梦想，似玉人羞懒，弄粉妆迟。长记行歌声断，犹堪恨，无情塞管频吹。寄远丁宁，折赠陇首相思。前村夜来雪里，殢东君、须索饶伊。烂漫也，算百花、犹自未知。
送赵凤台知府::释心月::五月寒云湿不飞，临辞无语思依依。此心不许江山隔，时听除音来竹扉。
邹幼亨以召赴京告归养亲因寄二首 其一::邓雅::之子文章进，严君德望尊。家传东鲁派，人说道乡孙。承诏曾飞动，辞归得凊温。圣朝思孝治，风俗喜弥敦。
自泰安北返济南作::洪繻::汶桥高里朔风声，岱顶归来历下行。清、济依然流泗水，泰山幸不隔长城！争桃乃有齐三士，辞币曾无鲁二生。游遍中原将北上，萧萧轮铁向燕京。
和宋英叟二首::何梦桂::不堪血泪望长陵，回首松楸又几春。荒垅牛眠何处是，古经狐首伪邪真。固知迁墓疑非礼，幸有周棺可芘身。若向防丘逢孔父，尚遗马鬣诏今人。
春晓::贾蓬莱::方池水影薄，曲槛鸟声娇。鸾镜红绵冷，蛾眉翠黛消。冶容舒嫩萼，幽思结柔条。纖指收花露，轻将雪粉调。
碁::释行海::一著临期下手难，但寻活路向前行。从教对面成千里，黑白分明不用争。
出火祀大辰十二首 宣明王位酌献用《祐安》。::郊庙朝会歌辞::周设司爟，虽列夏官。仍袭孔易，闿端实难。相彼商丘，永怀初造。不腆桂椒，匪以为报。
永和宫词廿七首 其五::吴伟业::贵妃明慧独承恩，宜笑宜愁慰至尊。皓齿不呈微素问，蛾眉欲蹙又温存。
西江月 李元让赴广东帅幕::白朴::皎皎风前玉树，煌煌腰下金符。陈琳檄草右军书。香满红莲幕府。政自雄心抚剑，不妨雅唱投壶。长缨系越在须臾。看扫蛮烟瘴雨。
上元日同王遗狂过灯市得来字::袁宏道::无复他时意，春灯试一来。寒株陪艳蕊，老女上歌台。疾雨檀槽闹，温风玉斗催。西邻波滟潋，东市火崔嵬。丝竹情终在，樽彝眼乍开。梁园逢故侣，老矣旧邹枚。
古意二首 其二::元好问::桃李弄娇娆，梨花澹丰容。盈盈两无语，𧥄𧥄争春风。春风何许来，草木谁青红。天公亦老矣，何意夸儿童。昨朝花正开，今朝花已空。川流不肯驻，并与繁华东。楩楠千岁姿，肮脏空谷中。阳和不择地，亦复难为功。本无儿女心，安用尤天公。
句::钱文婉::两岸绮罗春纵目，一天星斗夜凭栏。
绍熙庚戍十月偕赵仲宗舜和潘谦之曾鲁仲游九::黄榦::登山岂不乐，属此风露清。排檐夜雨滴，诘旦天空明。欢然金石交，要我林泉盟。支筇趁汗漫，勇往不计程。一水何索纡，千峰郁峥嵘。仰视流云驰，俯听幽壑鸣。班荆得所适，斗酒聊共倾。人生会有累，聚散如浮萍。今辰谐胜游，异日难忘情。意惬各赋诗，庶以纪此行。
董秦州平章遗诗为仲容题 其二::陈宝琛::耆旧凋零又一时，輶轩忆拓教思碑。英英贻厥遗编抱，廉吏何曾不可为。
上京行幸词 其二::郑潜::明德城南万骑过，御天门下百官多。箫韶九奏风云会，嵩岳三呼景象和。
读曲歌八十九首 其四十八::佚名::诈我不出门，冥就他侬宿。鹿转方相头，丁倒欺人目。
赏瑞香催海棠五首 其五::王洋::卜昼弥文卜夜迟，前人明训后人师。海棠不守春秋法，高烛偏宜照睡时。
雨中采石菖蒲::毛滂::皂盖铜章久汙人，青鞋布袜亦生尘。今朝独向秋云里，幻出林泉自在身。
次和鄂制府红优昙花::冯柷::宛对瞿昙座，拈来见夙因。蕴空仍有色，示现岂无神。品净心方洁，香凝妙绝尘。涂脂非庆喜，须识鬘华身。
入栈::孙应时::栈险名天下，吾行信所闻。落虹横绝壁，匹马上浮云。咫尺南北断，毫釐生死分。谁令钟邓辈，十万度秦军。
春日偶成三首::陈棣::东君驰驿骑，万里一宵通。柳眼凝晴碧，桃腮泣露红。丙鳞安浅濑，乙羽怯柔风。莫向高城望，愁生阿堵中。
早起戏作::楼钥::枕稳衾温梦乍回，閒居不怕漏声催。天明更欲从容睡，长被孙儿恼觉来。
寄谢高硁斋相公二首 其二::何吾驺::倚伏宁论逝水驰，孤忠天与赞昌期。熙恬文武无他技，吁咈夔龙只在兹。绝似酂侯轻匹骑，愧非安道重相思。承筐此日烹鱼腹，饱食能生髀肉悲。
挽师虞卿三首::刘宰::蚤岁谋生愧弟昆，一窗容膝眇乾坤。田园岁晚非能事，祗有诗书遗子孙。
长安元夕::王禹声::献岁青阳开绀宇，长安乐事那堪数。夜夜和风拂画堂，朝朝淑气临朱户。辛盘綵胜竞相遗，倏忽流光到三五。寻常三五对婵娟，此夕清晖倍可怜。皎皎冰轮镫共灿，亭亭火树月同悬。七宝莲花花吐燄，五枝青玉玉生烟。恍疑鲛室来燕市，别有繁星丽半天。是时车马纷相属，是时箫鼓声相续。银桥高起盖侯家，铁锁光连韦氏曲。骠骑门前鳖驾山，平阳主第龙衔烛。红云紫雾映楼台，𩸱合金铺彻夜开。共看宝月明于昼，共赏华镫去复回。佳人队队歌金缕，公子翩翩醉绿醅。绿醅金缕欢无极，忽听城头起长笛。梅花吹落数声中，行过西园又南陌。谁家年少羽林郎，金鞍玉勒紫丝缰。天街看罢鱼龙戏，挟斜还入斗鸡场。瞥见香车拥珠翠，游遍画桥一十二。人问镫火渐阑珊，还从太乙祠前去。参横斗转玉绳低，游子归来路欲迷。罗绮馀香满大堤，踏歌连袂相扶携。为怜帝里风光好，肯惜良宵醉似泥。
和永叔鸣鸠诗::刘敞::晴鸠欢求雌，雨鸠闹逐妇。天地有晴阴，嗟尔何欣复何怒。柔桑如云春暮时，吴蚕半眠紫葚肥。食不过数粒，寝不过一枝。妇子相安可以老，何用汲汲合且离。雷公号呼风伯舞，天借之权作霖雨。可怜汝愚终不省，反室于怒谁哀汝。昔人恶尔巧，今人笑尔拙。巧不得近瑶台，拙不能保家室。尔巧尔拙非汝情，天机回阖难自平，世人假尔推阴晴。
蝶恋花 登封马叟飞卿寿席即事赋词为马卿祝且俾山倡歌以侑尊::卢挚::种竹山分浇稻水。箕颍田园，菘少屏风里。玉树芝兰谁可比。堂前索甚裁桃李。薄劣莺儿来报喜。似说朝来，麦秀蚕眠起。快唤巢由同一醉。君家好个人间世。
南乡子 晓起感怀::沈宜修::细雨寂疏栊。绣帐熏篝翠影重。娇鸟数声香梦杳，芳红。一片烟丝弄晓风。小蕊长茸茸。嫩柳轻桃染渐浓。又是春愁萦不了，忡忡。减尽容华玉镜中。
送陈景川归盱眙::成廷圭::第一山中风物殊，我欲买田来卜居。风林把酒听黄鸟，雪港挂罾分白鱼。富贵不来吾老矣，渔樵有约子何如。可能久作终焉计，北海方修荐鹗书。
回叠前韵::林占梅::跣足登■确，支颐对孱颜。竹间暗水咽，岩际栖云閒。花气袭幽壑，岚光生远山。少文应识此，胜处相追攀。
颂一百则::释重顯::千峰盘屈色如蓝，谁谓文殊是对谭。堪笑清凉多少众，前三三与后三三。
赠商贤::施闰章::京洛归何日，狂歌兴不违。家传殉国剑，身老钓鱼矶。作客烧黄烛，寻僧卧翠微。风流满江汉，祇觉似君稀。
题宋高宗手赐岳飞敕卷后::弘历::飞白精忠早赐旗，霜寒又廑上流师。本来原是腹心托，十二金牌竟若为。
台城路 金陵怀古::王蛰堪::六朝遗事馀踪迹，台城向秋消领。玄武湖光，鸡鸣寺塔，依是东南形胜。景阳故井。算空惹幽怀，更劳题咏。几费然疑，倩谁为指旧宫径。江山但存过影。柳摇堤漾处，王霸难凭。买醉寻歌，惊尘换劫，一霎千年衰盛。沧桑漫省。又统序新张，承平初定。目断秦淮，雁云添暮冷。
鉴维那归蜀::释智朋::峨嵋山月古关情，流入渝江影倍清。尘尽光生湖海客，归来还与月争明。
偈二首::释本::鲍老当年笑郭郎，郭郎舞袖太郎当。及乎鲍老当场舞，鲍老郎当胜郭郎。
元旦试笔二首和柴德美 其二::陆深::帝德唯天仰日新，圣经书法重王春。青阳应律方东令，翠辇临边正北巡。
夏日小理花榭漫兴 其二::王世贞::小树僮能接，繁花手自修。闭门疑在野，积雨乍成秋。万事何青眼，诸公岂黑头。还嗔妻子问，祇为俸钱留。
按县::桑悦::虎士罗立群吏趋，官人端坐如塑泥。儿童妇女尽嗟叹，传言应诺声何齐。思玄先生今古眼，大观晋楚如醯鸡。贫为微官出按县，忍作傀儡随人提。身边立侍两童子，情话终日贪黔黎。自书考语号罢懦，筋力只可供锄犁。治中别驾异令长，似蚁上磨嫌封低。仰天长笑赋归去，欠我百瓮酸黄齑。
送平禅人归鄂渚::释正觉::浮舟春水作归征，家有良田可饭羹。久客回翔云一点，旧巢卧看月三更。人猜我住尖头屋，尔去谁扶折脚铛。为问岩头穷鬼子，当时何似此时生。
七夕::戚学标::织女不在东，牵牛不在西。何故杜陵老，诗乃颠倒之。东西既易位，心志安得齐。由来阳德刚，转为阴所欺。年年七夕会，一渡河之麋。既会辄又返，何如不渡为。岂惟人事迕，天上有乖离。不见奔月人，忘为后羿妻。帝孙本骄贵，益视田夫卑。天钱纵可贷，劝君勤耕犁。
长亭怨::张炎::之北，遂作此曲记横笛、玉关高处。万里沙寒，雪深无路。破却貂裘，远游归后与谁谱。故人何许。浑忘了、江南旧雨。不拟重逢，应笑我、飘零如羽。同去。钓珊瑚海树。底事又成行旅。烟篷断浦。更几点、恋人飞絮。如今又、京洛寻春，定应被、薇花留住。且莫把孤愁，说与当时歌舞。
子夜曲 其二::何绛::君如天上月，余似井底鱼。愿不惜馀光，中心一照余。
国风·郑风·遵大路::佚名::遵大路兮，掺执子之祛兮，无我恶兮，不寁故也！遵大路兮，掺执子之手兮，无我魗兮，不寁好也！
过浈阳峡::成鹫::轻舟冲破一江风，路转浈阳去不穷。南陆渐低云影外，西峰半落水声中。松高恰好宜幽独，壁立何曾碍太空。识得真山真面目，品题泉石入诗筒。
东阳遇雨::楼钥::万壑千岩已饱看，更寻佳处为开颜。无端早上一番雨，遮尽东阳县里山。
出钱塘门至孤山四首 其二::缪荃孙::海南薏苡即明珠，不管旁人毁与誉。我向草庐寻旧迹，清风终古属尚书。
腊前见兰花::戴炳::兰丛才一干，独向腊前开。托荫偏宜竹，先春不让梅。韵从幽处见，香自静中来。便欲纫芳佩，灵均唤不回。
虞美人 其五 酬澹心见赠::曹尔堪::纸窗毳衲乌皮儿，石气凉于水。墙东避世惯寻僧，携得一枝邛杖过金陵。江潭衰柳黏霜薄，遥叹宫槐落。风波恶处度年华，凭著铁船湖海作生涯。
点绛唇·病起恹恹::韩琦::病起恹恹、画堂花谢添憔悴。乱红飘砌。滴尽胭脂泪。惆怅前春，谁向花前醉。愁无际。武陵回睇。人远波空翠。
题玄武禅师屋壁（屋在中江大雄山）::杜甫::何年顾虎头，满壁画瀛州。赤日石林气，青天江海流。锡飞常近鹤，杯度不惊鸥。似得庐山路，真随惠远游。
次韵补柳子厚八愚诗 其三 咏愚泉::汪炎昶::撞玉锵断石，溅珠悬稚松。色资耳目净，声碎尘土空。静窥发奇趣，饱饮生异容。讵知愚所乐，适与智者同。
道路古事三首 其一::傅汝舟::偓佺采药父，松实欲遗尧。物微不足道，其意亦诚劳。与君结明信，山岳记久要。逆耳非谀言，一旦弃下交。本图朝阳鸣，何意比鸱鸮。薄终古有明，君子永攸操。日昃悔冥途，何不作晨朝。
甘州 寄濮伯欣居士。兼呈柳劬老::姚鹓雏::正莺雏风老雨肥梅，飘萧满江城。叹登楼皂帽，精蓝寄榻，久谢浮名。杳杳青瑶千仞，乡思黯愁生。帘底瓶笙沸，归梦初醒。无想依然是想，倘两忘物我，一泯亏成。诵诗题隽语，戏比谢墩争。恰频年、闲云踪迹，只钵山、丛桂共清馨。还堪忆、旧凭栏处，芦竹冥冥。
山中避盗后十首 其四::周紫芝::横道俱蛇豕，亲交信绝疏。别来应隔岁，乱定始收书。转徙移家后，存亡雪涕馀。微生一蝼蚁，播越念皇舆。
元旦祝圣::李之世::肃仗传呼急，严城鼓吹残。千年周镐洛，一代汉衣冠。淑气回金阙，光风转画阑。天南虽万里，日出是长安。
零卉集百首 其四十八::陈永正::捐玦何曾怨宓妃，也无谣诼到蛾眉。但持风雨江头誓，来證人生事事非。
废井::梅尧臣::陻废不知年，石栏苍藓涩。渴心空自烦，长绠曾谁汲。无复语沧波，坎蛙奚所及。
湖阴曲::苏辙::老虎穴中卧，猎夫不敢窥。骅骝服箱骖盗骊，巡城三匝漫不知。帐中昼梦日绕壁，惊起知是黄须儿。马鞭七宝留道左，猛士徘徊不能过。遗矢如冰去已遥，明日神兵下赤霄。荒城至今人不住，孤兔惊走风萧萧。
述旧贺迁寄陕虢孙常侍（南宫、左辅，两处交代）::刘禹锡::南宫幸袭芝兰后，左辅曾交印绶来。多病未离清洛苑，新恩已历望仙台。关头古塞桃林静，城下长河竹箭回。闻说随车有零雨，此时偏动子荆才。
台城路 寄怀周澹岩::姚燮::香昏花暝帘初卷，我怀故人今夕。西荡吴云，南飞衡雁，千里月斜天白。梦寒欲涉。奈龛赭门高，大江中划。汐气平横，一城芜柳黯烟色。迢遥兮不可即。旧情谁与诉，空自横笛。幔阁秋凉，剪灯话雨，记听青萝残滴。闲消剩息。只蘋叶风漪，鲤鱼红帛。拍尽阑干，露华衫上湿。
耕图二十三首 其十二 二耘::胤禛::郁郁平畴绿，劳劳一载耘。理苗疏是法，非种去宜勤。笠重初收雾，锄轻半带云。日高忙饷妇，稚子故牵裙。
久雨遣怀六首 其二::薛瑄::秋来常苦雨，风气早生寒。小鸟投林急，高鸿下食难。奔流淹古道，密雾隐前山。试诵停云句，中怀独未宽。
采石歌::贯云石::采石山头日颓色，采石山下江流雪。行客不过水无迹，难以断魂招太白。我亦不留白玉堂，京华酒浅湘云长。新亭风雨夜来梦，千载相思各断肠。
望瓜洲::张印::木落空江寒，潮平人语静。一鸟掠舟过，芦花风起棱。何处晚钟来，二更月色暝。
迎候林德辅帅参一首::刘克庄::西埜约余同荐祢，六丁力尽不能留。霜蹄屡蹶追风骠，皓首还登载月舟。伊昔士元曾别驾，即今子美尚参谋。浮荣膜外何须较，且可归来秉烛游。
题文太史画别介征户部::王世贞::淡霭徐分远近山，孤舟相对白鸥闲。他年倘访弇州叟，只在渔歌欸乃间。
成都运司西园亭诗·海棠轩::许将::海棠冠蜀花，此轩花尤冠。红云簇蕊细，渌水照叶嫩。倚妆宫粉聚，叠绮霞光散。雨泪点春风，应怀上林怨。
用张子白韵寄姚齐州十首 其八::成鹫::野鹤依林静，池鱼戏水浑。萧条三亩宅，烟火数家村。辍棹过亭午，登舟已夕曛。郎官何处所，双阙一星存。
留坝::缪荃孙::斗大孤城斧底悬，画眉关倚夕阳边。数重树影翠欲滴，一线青天光不圆。挽粟惜无流马运，佩刀终逊买牛便。莫言氐道衣冠贱，锋镝馀生倍可怜。
同邓孝威集许元锡雪庵仿康乐体::陈维崧::萧晨憩高斋，水木迭清映。绿筱卫华廊，红泉鉴明镜。𡄸𡄸文禽喈，噭噭羁雌竞。结衿更褰帷，疑义互谭诤。图史何稠华，琴尊复幽靓。仆类次公狂，近效长卿病。秉志协崎崟，抗怀谢尘阱。久客四节遒，多难百忧盛。一随彼美游，披藻奋妍咏。曛黑宁知疲，玉衡渐西柄。
菩萨蛮•题青溪遗事画册和阮亭韵 其四 围棋::彭孙遹::湘兰九畹垂垂吐。雕笼巧唤红鹦鹉。长日试敲棋。娇慵落子迟。侬家誇好手。赌胜朱樱口。却敛细蛾儿。含羞欲悔时。
和王主簿::陈宓::朅来十日佳眠食，为爱溪山似客清。我亦本无三宿恋，中年可奈故人情。
己卯开岁连雪有作::王鏊::江南开岁逢三白，阴乍晴时晴复阴。瑞叶得风狂作势，梅花和月冷难禁。渔蓑未爱江头好，龙驭惟忧塞上深。我是袁安方闭户，地炉火暖独愁吟。
句::毛季子::独上云梯三百级，回眸失笑万山低。
咏史 其二 龚胜::张养浩::解印归来老分甘，素衣不受一尘沾。忽惊有诏从天下，顿觉衰癃十倍添。
送陆纂父山人还洞庭别业::徐熥::他乡相见又离群，满目西风落叶闻。二水空洲孤棹远，三吴秋色一江分。白衣出郭金陵雨，绿酒看山震泽云。从此游踪各南北，月明无处不思君。
减字木兰花 元夕月晕::汪东::风鬟雾鬓。愁绝孀娥添泪晕。频倚楼看。隔海应同此夜寒。玉梅花下。三弄悲歌闻子野。镫火萧寥。忘记新春第一宵。
复用前韵寄伯容兼其三子::饶节::高阁巍临汉水边，从来谈舌自摩天。华公不用徒辞位，哙等何堪复比肩。他日屡藏闾里骨，而今时纵校人鲜。庞公父子皆知道，试问王家三少年。
前感兴六首 其一::周瑛::斲桐以为琴，十年置茅屋。锦囊细韬笼，龙蛇纹满腹。城市多新声，齐竽复秦筑。古调无人弹，零落委草木。
见梁检法书怀八绝句于广文尉曹处次韵 其六::赵蕃::辞好曾闻喻色丝，那知妙处本天姿。若穷句法源流远，曾见梅山唱和诗。
北远山村 其二::弘历::柳色鹅黄蘸碧流，村称坛酿熟春篘。漫言新水弱无力，半醉渔家任拍浮。
画梅为陆简敬::曹家达::空山寂历苦延伫，千年老鹤作人语。仙人不来生白晓，天光梦影堕烟渚。似闻踪迹寄幽崖，欲往从之无处所。瑶华散下青云端。一声白纻春灯寒。
送常熟李端卿::王授::柳暗花明春雨天，鹁鸠声里一归船。重游已是十年后，为问人生几十年。
送修撰杨寿夫致政归乡::杨荣::蓐收司令大火流，金井凉生梧叶秋。玉堂词客叹衰老，振袂翩然思退休。封章晓上五云里，恩命旋颁倍忻喜。香飘紫殿拜龙颜，日转西清别知己。顾予同邑又同窗，少小论交情谊长。一从筮仕列中禁，南北迢迢天一方。君从泮水歌芹藻，化雨春风起枯槁。乌纱白发三十春，一榻寒毡𩓑终老。几回受命司文衡，南宫藩省推公平。由兹荐剡上天阙，擢任词垣沾宠荣。先皇龙驭升天后，国史恭修喜承诏。书成进入蓬莱宫，圣德神功永垂耀。褒升华秩锡琼筵，更颁兽锦宫袍鲜。老成效用方自此，如何拂袖翻归田。今晨酌酒送君去，行色匆匆留不住。自是平生泉石心，不辞万里关山路。到家想值秋暮时，篱边黄菊犹芳菲。亲朋欢会如相问，为说南还今可期。
园居新秋即景镇日闲居懒不支，撩人秋色唤寻诗::柯鸿年::阶前一叶生秋意，天际飞禽引远思。何处笙歌声隔院，数株梨枣子盈枝。今年田野收成好，却代穷黎一展眉。
卜算子 其六::郑文焯::刻翠竹声寒，埽绿苔文细。四壁花藏一寺山，香国閒中味。对镜两蛾颦，想像西施醉。欲唤鸱夷载拍浮，可解伤春意。
游琅琊山寺::韦应物::受命恤人隐，兹游久未遑。鸣驺响幽涧，前旌耀崇冈。青冥台砌寒，绿缛草木香。填壑跻花界，叠石构云房。经制随岩转，缭绕岂定方。新泉泄阴壁，高萝荫绿塘。攀林一栖止，饮水得清凉。物累诚可遣，疲氓终未忘。还归坐郡阁，但见山苍苍。
清平乐 入粤别巢南，并示沪上诸子::叶楚伧::月光成片。灯火樊楼颤。胥水蚬江清似练。赢得离愁难遣。隔帘花影朦胧。一般留恋吴侬。只恐他年重到，刘郎辜负春风。
汲清泉渍奇石置熏炉其后香烟被之江山云物居然有万里趣因作四小诗 其三::朱熹::隐几对寒碧，忘言心自闲。岂知宜寂士，灭迹青峰间。
归来二周岁::白居易::归来二周岁，二岁似须臾。池藕重生叶，林鸦再引雏。时丰实仓廪，春暖葺庖厨。更作三年计，三年身健无。
自容趋藤山路古松皆合抱百馀尺枝叶扶疏行人庇赖为取松明者所刳剔因而摧倾十已六七良可惜也::李纲::松林缭峻岭，百尺森葱青。不知何年种，天矫乱龙形。浓阴翳修途，当暑有馀清。长风一披拂，时作波涛声。如何锥刀徒，使争爝火明。伤肤及肌骨，风雨因摧倾。颠倒委榛棘，气象犹峥嵘。行人失庇赖，伫立空凝情。缅想栽培初，爱护如目睛。合抱始毫末，几经霜露零。一日毁有馀，百年养不成。忍使易凋丧，此理真难评。忆昔陶士行，为政有善经。擢禾与移柳，一一纠以刑。既往不及追，将来犹可惩。感动遂成章，庶几知者听。
览陈丕卷::罗邺::雪宫词客燕宫游，一轴烟花象外搜。谩把蜀纹当昼展，徒夸湘碧带春流。吟时致我寒侵骨，得处疑君白尽头。从北南归明月夜，岭猿滩鸟更悠悠。
送李稚川 其二::耶律铸::一尊浊酒与君同，握手相随出帝宫。牧笛唤回千里梦，秋风点破一飞鸿。参横斗转关河月，山寂猿啼草木风。酌别淡烟衰草路，飘零踪迹又西东。
临江仙 其一::詹安泰::飞雨无端摇梦，围山不定飘风。压堤芳草远连空。曲终蛾黛绿，肠断蒜帘红。试酒灯痕凄冷，摊笺腕力疏慵。斜阳身世乱流中。依佪关塞北，消息水楼东。
洞仙歌::晏几道::春残雨过，绿暗东池道。玉艳藏羞媚赪笑。记当时、已恨飞镜欢疏，那至此，仍苦题花信少。连环情未已，物是人非，月下疏梅似伊好。淡秀色，暗寒香，粲若春容，何心愿、闲花凡草。但莫使、情随岁华迁，便杳隔秦源，也须能到。
游闲居院::文同::乘暇访闲居，临行欲所须。急沽龙口酒，忙打佛前鱼。
腊日寄铨儿 其四::钟令嘉::频年思子泪，前月抱孙才。忆汝孩提似，原他祖德该。啼声劳客试，秀骨或天来。归日应过膝，闻当笑口开。
鲳鱼馈雪湖辱诗见贶依韵奉答::谢迁::宾馆无鱼日，冯欢叹孟尝。渊临输结网，芹献侑称觞。乡社新诗卷，烟波旧钓航。海鲜甘住久，筌在敢相忘。
钓台::林景熙::曾来天上宿，梦不离寒矶。宇宙双台迥，烟波一客归。姓增江郡重，墓隔越山微。千古登临意，凄凉带夕晖。
玉鹅峰::黄畿::仙山藏翠宇，神女寄灵踪。螺黛长封藓，霓衣尽古松。步随金线草，飞度玉鹅峰。知尔停鸾驭，瑶台第一重。
窃李义府诗::张怀庆::生情镂月为歌扇，出性裁云作舞衣。照镜自怜回雪影，来时好取洛川归。
浣溪沙 老友黄匑厂教授有招游青岛之约，率拈小调报之::龙榆生::澒洞胡尘日色昏。幼安心事向谁论。旧游回首总消魂。晚际河清图自湔，閒思漆契待重敦。几时相对把芳尊。
踏莎行 其二 十九部仄韵::崔荣江::罢笔笺头，听莺柳上，莺啼恰似伊人唱。循声不见绿罗衣，心中滋味是惆怅。九水弯流，千山叠嶂，浮槎欲纵无从放。余生恨不作银钩，随时照得花模样。
满江红 其三 登长沙定王台和南轩张先生韵::吕胜已::小立危亭，风惨淡、斜阳满目。望渺渺、湘江一派，楚山千簇。芳草连云迷远树，断霞散绮飞孤鹜。感骚人、赋客向来词，愁如束。嗟远宦、甘微粟。惊世事，伤浮俗。且经营一醉，未怀荣辱。君不见、渊明归去后，一觞自泛东篱菊。仰高风、寂寞奠生刍，人如玉。
谦翁::释绍昙::具通方眼放{嗤口换目}盲，争肯先人一步行。穷四部洲求逊让，看来不出老先生。
赠北京晋阳饭庄::老舍::驼峰熊掌岂堪夸，猫耳拨鱼实且华。四座风香春几许，庭前十丈紫藤花。
题陶渊明图惠良夫::陆仁::五柳庄前霜叶枯，归来三径已荒芜。自书甲子纪正朔，世上那知刘寄奴。
送赵惠卿赴玉沙法曹赴玉沙法曹::陈文蔚::不辞艰险涉江湖，素志惟期欲展舒。平允外应无别法，坦夷中自有享衢。虽云天远雁行近，未至风高鱼素疏。见说民淳须事简，不妨宦学进工夫。
句::董敦逸::郁江清彻底，十里郡城南。
偈::释妙堪::大荼毒鼓，轰天震地。转脑回头，横死万里。
送洪史君赴阙移节会府::吴儆::史君文彩汉相如，暂向明时绾左符。为郡似家身似客，视民如子吏如奴。鲁公金石光千古，吏部文章妙两都。戴白垂髫相与语，如公治行向来无。
郡斋水阁闲书·自咏::文同::看画亭中默坐，吟诗岸上微行。人谓偷闲太守，自呼窃禄先生。
挽慈圣光献皇后二首 其一::刘摰::四纪坤仪正，三宫册号尊。蚤还明辟子，坐见太平孙。治诰遗神几，廞衣出寝门。如何天下养，难驻白云轩。
葛仙坛::黄拱寅::探奇载酒兴偏赊，指点仙踪物外誇。青似朱明台畔草，芳馀勾漏县中花。闲身赢得频支杖，近阪还堪学种瓜。试问遗丹今在否，怜余同是野人家。
居小越旧庐::许传霈::当门山色秀，犹幸此居贫。堂构三间旧，箕裘五世亲。常怀庐墓近，忘与市廛邻。日暮閒无事，窗前羡钓纶。
叶秘书致白龙涎::方岳::闭门老去着幽禅，趺坐时参柏子烟。书册懒随黄犊角，岩霏宁识白龙涎。蓬莱山复在何处，杞菊赋今谁与传。不道宝书天尺五，肯分风月到林泉。
菩萨蛮四首 其一::王时翔::银塘演漾飞鸂鶒。矮红阑畔绡裙立。一路藕丝风。水亭残雨中。照溪妆里淡。色妒芙蓉艳。新霁嫩凉天。月和团扇圆。
题高将仕墨梅::陈宓::玉质纵横黄绢外，春阳却自紫毫开。雨馀不共莓苔老，风暖暗勾蜂蝶来。
苦热行 其二::黎民表::云里楼台白玉京，龙绡飘动引飞琼。凉风更奏哀蝉曲，十里荷花碧浪生。
虞山::曹仁虎::晓色开晴嶂，烟岚望不分。林光微露日，石气欲生云。远瀑松间落，疏钟岭外闻。空山少尘色，闲访鹿麋群。
送鄂州刑狱掾王懋元功罢官还海陵兼简金陵和::贺铸::暖云芳草横塘路，送客何之官鄂渚。江皋暑淫气如蒸，别来何之还海陵。海陵鄂渚非吾土，每後君来先我去。人无根蔕本悠悠，况指沧波是舟路。君方少健我衰迟，局蹙辕间不自持。因行寄声雁门远，岁暮敢亡林下期。好去将无同语掾，行见春风花满县。隐显它年不我遗，为续白莲社中十八传。
节妇郑氏诗::孙襄::名家淑女掷芳年，未解三生石上缘。皓月长明沧水面，颓风直挽凤山巅。岂贪盛节垂千叶，但矢贞心到九泉。扶植纲常吾辈事，新诗题遍海东天。
裕性轩咏玉兰 其一::弘历::一树当庭万玉蕤，春风别馆及芳时。色香两字无馀净，绨几凭参性所宜。
立春日斋祠毕还过金明池寄永叔::刘敞::宿雨原野润，朝云宫殿明。东风未半日，佳气满重城。涣涣泉披冻，欣欣木向荣。江头景如此，公起探春晴。
望江南::夏孙桐::儿时喜，腊鼓听频频。锁印衙斋催放学，簪花骑队看迎春。人与岁俱新。
彭府君夫人罗氏挽诗二首::李弥逊::始讶生儿异，那知有母贤。客无三至感，家独一经传。恨锁鱼机帐，悲缠马鬣阡。他年陈五鼎，清昼下云軿。
题曹孝娥::赵崇琏::孝女方童丱，哀诚动鬼神。父沈迷死所，己不爱其身。苍桧根泉壤，灵祠食水滨。中郎八个字，恼得老奸人。
鬼神】【崔少府女赠卢充诗::佚名::煌煌灵芝质，光丽何猗猗。华艳当时显，嘉异表神奇。含英未及秀，中夏罹霜萎。荣曜长幽灭，世路永无施。不悟阴阳运，哲人忽来仪。会浅离别速，皆由灵与祗。何以赠余亲，金鋺可养儿。爱恩从此别，断绝伤肝碑。
剑骑诗::吴均::剑是两蛟龙。
游金华山禅院::贯休::兹地曾栖菩萨僧，旃檀楼殿瀑崩腾。因知境胜终难到，问著人来悉不曾。斜谷暗藏千载雪，薄岚常翳一龛灯。多惭不及当时海，又下嵯峨一万层。
送酒一壶与张栎里::林弼::腊醅新熟泛霞红，持慰山中辄醉翁。须信微醺真乐在，也知少饮众欢同。梅花纸帐春生梦，榾柮斋炉雪满篷。无限衡门携幼意，菊松三径老秋风。
琐窗寒 追悼半塘，用玉田悼王中仙韵::沈曾植::尘梦烟消，虫天漏尽，招魂江外。沈吟玉笥，难挽此才尘里。怆冥冥，骖鸾去时，苍梧谒帝蛮云碎。把牢愁万古，劫波三世，怨申知致。绝代。诗骚意。尽卧病漳滨，行吟湘水。姬姜憔悴，肠断礼魂山鬼。问何年，辽海鹤归，铜仙蚀尽清铅泪。便他方，弹指相逢，滞愿船一苇。
送僧子南::刘攽::脱身游万里，空手出长安。犹以抱琴乐，不知行路难。春归吴国远，水满紫溪寒。越俗今章甫，疑师不著冠。
定风波::苏轼::閒卧藤床观社柳。
春夜闺词 其二::王正谊::镫市朱门女，香熏绣袜浓。归来偷看镜，渠貌不如侬。
陈用之学士挽词二首::孔武仲::礼学康成后，朝廷复有人。诗书奏旒扆，轨物锡朱银。气象生台阁，光华动缙绅。幽途应不憾，朋友自沾巾。
遣句::如晓::倚杖看松残雪后，荷锄移竹小春前。较多白发浑闲事，得住青山又一年。
